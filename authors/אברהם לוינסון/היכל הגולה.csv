,Title,Translator,Lang,Author,Text
0,היכל הגולה,,,אברהם לוינסון,"
היכל הגולה / אברהם לוינסון
© כל הזכויות שמורות. החומר מובא ברשות בעלי הזכויות.

אין לנוּ ניחוּמים באסון הגדול אשר באָנוּ, שלא היה כמוהוּ בדברי ימי ישראל מאז היותו לגוי. אין ניב שפתים לשואה האיוּמה, אשר הכריתה שליש היהדוּת מארץ-החיים ואשר החריבה אלפי קהילות ישראל, מרכזי תורה, יצירה ועבודה, שנבנוּ מאות בשנים. אין שילוּמים ואין גמוּל לשבר-הדמים אשר השברנו בשגעון-זעם של חיתו-אדם לעיני האנושות השותקת.
לא נחַיה את מיליוני הקדושים. לא נקים קהילות-ישוּרוּן מעפר חורבנן. אוּלם מפי שר-האוּמה צוּוינוּ להנציח לפחות את זכר תרבוּתה, לצווֹת לדור אחרון את מורשת היצירה, האמוּנה והגבוּרה של הגולה העקוּדה והשסופה, שתשמש מצבת-עַד ליסוּרי עם-קדושים ועֵדוּת-נצח לחרפת-הגויים.
המלחמה הולכת וּמתקרבת לקצה. עוד מעט ויפּתחוּ לפנינוּ שערי בית הקברות הענקי של היהדוּת האירופית. הגיעה השעה האחרונה, שנתחיל במפעל ההצלה של שרידי תרבוּתנוּ, במפעל הרקונסטרוקציה של העבר השדוּד והשׂרוּף, במפעל הכינוּס של שיירי אוצרות רוּחנוּ וּגאוּלתם מידי כובשים ומנצחים, מציפּרני שודדים וחומסים, משן כליה ורקבון, מלוע השיכחה והכלָיה. הגיעה השעה, שנקים את הפנתיאון של רוח-ישראל, כמצבת-עַד לגולה וכמזכרת-נצח לנוּ ולדורות הבאים אחרינוּ.
מצבת-עַד – מקומה בארץ-ישראל, על הר-הצופים, באוניברסיטה העברית, במשכן-הרוּח של עם ישראל. כאן תזדווג תרבוּת-הגולה החרבה בתרבוּת האומה המתחדשת ותימסר בחרדת-אהבה ונאמנוּת אין קץ לדורות צמאי-דעת ושוחרי אמת. הנה עלוּ בני עמנוּ לחונן ברוחם את קדושיהם, לרצות אבני-חורבנם ולהתייחד עם זכרם. פנתיאון זה – היכל הגולה – ישמש סמל-הכאב ויגון-הנצח של האוּמה המשוּחררת המבכה את חורבן יהדוּת-הגולה. בהיכל-גולה זה יבער נר-תמיד שלא יכבה יומם ולילה עד סוף כל הדורות.
היכל-הגולה יכיל שוּרה של בניינים ואוּלמים מיוּחדים שיהיוּ מוּקדשים ליהדוּת הגולה. בבנין מיוחד – היכל הקהילות – נרכז את כל ארכיוני הגולה, לארצותיה, לקהילותיה ולעדותיה. בארכיונים אלה נרכז פנקסי קהילות וחברות, תעודות, ניירות ותצלוּמים, כתבי-יד ומכתבים, ספרים ועתונוּת. מגילות-יוחסין וכתבות-מצבות, גביות-עדוּיות ודברי-זכרון, במקור ובהעתקה, בדפוּס ובכתב, נרכז את כל החומר ההיסטורי הנוגע ליהוּדי-הגולה לכל ארצות פזוריהם על כל קהילותיהם, עדותיהם ושבטיהם. פנקסי הקהילות יצטרפוּ לפנקסי ארצות וכולם יחד – לפנקס-הגולה.
אוּלם מיוחד – ""היכל הטלאי הצהוב "" – ינציח לעדי-עד את תעוּדות-הזוועה על המרטירולוגיה היהוּדית. היכל זה יקעקע אות-קין נצחי על מצחה של האוּמה הגרמנית, שתהיה לחרפה ולדראון לדורות הבאים.
אוּלם מיוחד – ""היכל מורדי הגיטו "" – ירכז את כל החומר ההיסטורי הנוגע לפרשת מלחמתם וגבורתם ביגיטאות פולין.
אוּלם מיוחד – ""היכל הקדושים "" – יכיל את התמוּנות והצילוּמים של אנשי המדע, הסופרים, האמנים והעסקנים שנפלוּ על קידוּש-השם והעם. לכל אחד מהם יוקצה מדור מיוחד שיכיל את יצירות-רוחו, פרי עטו ומכחולו.
אולם מיוחד – ""היכל הילד "" – ירכז את מפעל החינוּך העברי והיהוּדי בגולה, את מוסדות הפיקוּח והמחסה של הילד היהוּדי וכו'.
באופן מקביל לארכיונים יוקמוּ מוזיאונים של כל קיבוּצי-היהדוּת בגולה. המוזיאונים יאצרוּ את ערכי-היצירה היהוּדיים שניצלוּ מהשמדה וגזל, כלי-תשמיש של קדושה, חפצי-אמנוּת ישנים וחדשים של אמנים יהוּדים, תצלוּמים ותבניות-בניה של בתי-כנסת ומוסדות ציבוּר, דברי-מזכרת וחפצים השייכים לאנשי-שם וכו'.
האוּניברסיטה תתקשר עם ממשלות הארצות המשוּחררות ותשתדל לקבל מהם העתקי-תעוּדות וצילומיהן מארכיונות ממשלתיים וקומונליים, לגאול ולרכוש שרידי-ערכים היסטוריים-תרבוּתיים, אספי-ספריות ואספים מוזיאליים של קהילות שנחרבו.
האוּניברסיטה ביחד עם הסוכנוּת היהוּדית תקח על עצמה את החובה הלאוּמית לדאוג לרוינדיקציה של רכוּשנו התרבוּתי, להחזרת הגזל ולהשבת האבידה של היהוּדים בשטח התרבוּת. האוּניברסיטה תתקשר עם שרידי הקהילות היהוּדיים, עם מוסדות עזרה ועסקנים יהוּדיים לשם הצלת שארית תרבוּתנוּ הרוּחנית והחמרית וריכוזה בארץ ב“היכל הגולה”. והאוניברסיטה לא תסתפק בכינוס ובריכוּז ערכים בלבד. אוּלם מיוּחד – "" היכל לחקר הגולה "" – יהיה מוקדש לעיבוּד מדעי של החומר ההיסטורי ולחקירת קיבוצי היהדוּת לארצותיהם. היכל זה ישמש בית-ועד לכל הכוחות המדעיים,שיקדישוּ את עצמם לחקר יהדוּת-הגולה, קורותיה, מפעליה וחוּרבנה.
היכל הגולה על כל בנייניו ואולמיו יוקם בגן רחב-ידיים על הר-הצופים. הגן ייצג בזעיר-אנפין את המפה הגיאוגרפית של הגולה. שבילי-הגן ומשעוליו ישאו את שמות הערים, ששימשו ריכוּזי היהדוּת הגדולים והמפוארים ביותר.
בגן זה יוּקם בית לאנשי-מדע ולסטוּדנטים פליטי אירופה, שישמש מקלט-מה למרביצי תורה ולשואפי-דעת, שניצלוּ מהגיהנום הנאצי.
הנעצור כוח לקיים תכנית זו או דומה לזו? היימצאוּ האמצעים הדרושים לביצוּעה?
אין שוּם ספק שעם ישראל ובשורה הראשונה – הישוב שניצל בנס מזעם המלחמה ומחמת המצקי – ידע להקריב קרבן-נדבתו לגולה וביחד עם עזרת ההצלה של פליטת-ישראל יתן את ידו גם לביצוּע מפעל הזכרון, הקורא להאדרת אוצרות רוחו ותרבוּתו של עם קדושים ולשילוּבם במפעל תחיית האומה ותקומתה בארץ אבות.

תש""ה
"
