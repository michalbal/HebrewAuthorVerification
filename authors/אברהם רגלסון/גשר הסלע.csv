,Title,Translator,Lang,Author,Text
0,גשר הסלע,,,אברהם רגלסון,"
גֶּשֶׁר הַסֶּלַע / אברהם רגלסון
© כל הזכויות שמורות. החומר מובא ברשות בעלי הזכויות.

 
א.

תֶּרֶץ-אֲדָמָה פָּעַר עָרוּץ רָץ מִילֵי-מִילִין,


מַעֲמַקָּיו תָּשׁוּר רַק עֵין כּוֹכָב וְעֵין נֵץ


וְחַמָּה בַחֲצִי הַיּוֹם, פּוֹרֶטֶת עַל חוּט-אֶשֶׁד דַּק קוֹצֶף תְהוֹמָה,


וּמוֹלִידָה מֶנּוּ קֶשֶׁת קְצוּצָה.


מִמִּזְרָח שֵׁבֶט אוּמַטִּילָה, מִמַּעֲרָב בְּנֵי סֶלִישָׁן,


וְעַם אֶת עַם לֹא יָדָע.


אָמַר הָאֵל סַחַל:


""לְאוּמַטִּילָה הָרְאֵמִים נְמוּכֵי הַמֶּצַח, לְסֶלִישָׁן הַצְּבָאִים מַרְחִיבֵי הַקֶּרֶן,


יִפָּגְשׁוּ יַחַד, אִישׁ לְאָחִיו מִנְחָה יָבִיאוּ,


וְיֵדְעוּ כִּי גְדוֹלָה יָדִי"".


עָקַר הָאֵל סַחַל סַלְעֵי שַׁחַם עִם עוֹרְקֵי עוֹפֶרֶת,


סַלְעֵי צוּר שְׁחוֹרִים, חַסְרֵי בָרָק,


הֶאֱנִיכָם זֶה עַל זֶה, זֶה לָזֶה הִסְמִיכָם,


עַד קֻמְּרוּ גֶּשֶׁר גַּס מִמַּעַל לֶעָרוּץ,


גֶּשֶׁר גַּבְנֻנִּי עָבֶה מְחַבֵּר גְּדוֹת תְּהוֹם.


וַיְמַן הָאֵל סַחַל אֶת הַקּוֹסֶמֶת לוּוִית


לוּוִית הַיְּשִׁישָׁה, הַמְּצֻמָּקָה, הַגֶּשֶׁר לִשְׁמוֹר:


אֲשֶׁר לֹא יָבוֹא שֹׁרֶשׁ-שִׂיחַ לְבַקַּע סְלָעָיו,


אֲשֶׁר לֹא יִגֹּף שָׁם יְצוּר חֲבֵרוֹ,


כִּי יַעַבְרוּ שָׁם אֲרִי-הָר, מוּס וְקוֹיוֹט,


וּבֶן-אָדָם חֲמוּשׁ-חִצִּים,


בַּל טָרֹף, בַּל נָגֹחַ, בַּל יָרֹה עַל הַגֶּשֶׁר –


כִּי קַדוֹש הוּא לְסָחַל.


 
ב.

תְּחִלָּה עָבַר שָׁפָן אֶת הַגֶּשֶׁר,


אַחַר בָּא הַדֹּב, הַקּוֹיוֹט, וְכָל הַחַיּוֹת לְמִינֵיהֶן,


לִבְסוֹף דְּרָכוּהוּ רַגְלֵי בְנֵי הָאָדָם,


בְּנֵי אוּמַטִּילָה, רוֹדְפֵי הָרְאֵם, קוֹטְפֵי דִּשְׁאֵי-מַרְפֵּא בַּמִּישׁוֹרִים,


בְּנֵי סֶלִישָׁן, צָדֵי הַצְּבִי, נוֹסְעֵי עַל קוֹרַת-עֵץ בְּאַגְמֵי הָרִים.


סֶלִישָׁן מֵאוּמַטִּילָה רְפוּאוֹת לָמְדוּ,


אוּמַטִּילָה מִסֶּלִישָׁן – אֻמְנוּת-שְׂחִיָּה, אֻמְנוּת-שַׁיִט;


נָתְנוּ מַתָּנוֹת אִישׁ לְרֵעֵהוּ,


סֶלִישָׁן לְאוּמַטִּילָה, סַנְדַּלֵּי עוֹר-צְבָאִים, תְּפוּרֵי גִּידִים,


אוּמַטִּילָה לְסֶלִישָׁן, מַרְבַדִּים קְלוּפִים מֵעֶגְלֵי רְאֵמִים מֻשֻׁלָּשִׁים,


בַּחֹרֶף כִּי יֶעֱבֶה עוֹרָם.


 
ג.

בְּלֵילוֹת-כְּפוֹר, בִּקְפוֹא כָּל יְצוּר בְּסֵתֶר-מְאוּרָתוֹ,


וְרַק הַקּוֹיוֹטִים אֲשֶׁר בַּשָּׁמַיִם יַבִּיטוּ בְּעֵינַיִם מְטֹרָפוֹת,


עַל הַגֶּשֶׁר יָשְׁבָה הַקּוֹסֶמֶת לוּוִית,


מְחַמֶּמֶת יָדֶיהָ הַיְשִׁישׁוֹת אֶל גַּל-אֵשׁ


שׁוֹלֵחַ מַקֵּל-עָשָׁן אֶל עֵינֵי הַקּוֹיוֹטִים אֲשֶׁר בַּשָּׁמַיִם;


וְשַׁבְשְׁבות לַהַב-אוֹר שֻׁלְּחוּ אֶל הַלּוֹעַ, טִפְּסוּ כְּתָלָיו,


נִצְמְדוּ אֶל זִיזִים צְהֻבִּים וְאַדְמוֹנִים,


חִתְּכוּ פַּס-נְהָרָה בִּשְׁתִי-הָאֶשֶׁד,


עָפוֹ לְמֵרָחוֹק, הִכּוּ בְּזִהוּב-אֹדֶם צַמְּרוֹת יַעַר-תָּרְנִית.


 
ד.

רָאֲתָה הַקּוֹסֶמֶת לוּוִית אֶת שִׁבְטֵי הָאָדָם בְּצַעֲרָם בַּקָּרָה,


לִמְּדָה אוֹתָם לִטּוֹל אֵשׁ מֵאֵשׁ,


לְהַקִּישׁ צוּר בְּצוּר, לִקְדּוֹחַ עֵץ-נְקֵבָה בְּעֵץ-זָכָר עַד יִקְפּוֹץ מֵהֶם נִיצוֹץ.


וַתְּהִי הָאֵשׁ לָהֶם לְמֵשִׁיב נֶפֶשׁ בַּחֹרֶף וְלַעֲזֹר בִּמְלַאכְתָּם.


לָמְדוּ לִשְׂרוֹף תּוֹכֵי גְזָעִים לְמוֹ סִירוֹת,


וּלְיָבֵּשׁ קְדֵרוֹת-חֵמָר עַל שִׁלְדֵי נְצָרִים.


סַחַל רָאָה פָּעֳלֵי הַקּוֹסֶמֶת,


אָמַר לָהּ: ""טוֹב בְּעֵינַי הַמַּעֲשֶׂה עָשִׂית, הַחֶסֶד לִבְנֵי אָדָם,


דַּבְּרִי וְאֶתֵּן שְׂכָרֵךְ"".


אָמְרָה הַקּוֹסֶמֶת לוּוִית: ""הָשֵׁב אֵלַי אֶת יָפְיִי, אֶת נְעוּרַי,


קַח מִמֶּנִּי מֵאָה וּשְׁמוֹנִים שָׁנָה, וְאֶהְיֶה בַּשֵּׁנִית בַּת שְׁבַע-עֶשְׂרֶה"".


הֵשִׁיב לָהּ הָאֵל אֶת יָפְיָהּ, אֶת נְעוּרֶיהָ, וַתְּהִי לְעַלְמָה.


 
ה.

קְלִיקִיטַט מִבְּנֵי סֶלִישָׁן, וַיְאִיסְטַט מִשֶּׁבֶט אוּמַטִּילָה,


וַיְאִיסְטַט עֲטוּר נוֹצוֹת-עַיִט,


קְלִיקִיטַט שְׁחוֹר-צַמּוֹת, נוֹצֵץ בִּגְדִילִים וּפִתּוּחִים,


נְסִיכִים אִישׁ בְּעַמָּיו, וְאוֹהֲבִים אִישׁ לְאָחִיו,


טִיְּלוּ יַחַד עַל הַגֶּשֶׁר לִפְנֵי שְׁקִיעָה, בְּהִתְבַּטְבֵּט עַנְנֵי-סֹמֶק;


רָאוּ אֶת נוֹטֶרֶת הַגֶּשֶׁר, אֶת הַקּוֹסֶמֶת לוּוִית בְּיִפְעַת נְעוּרֶיהָ,


נִפְרְדוּ מְשַׂנְּאִים אִישׁ לְאָחִיו,


זָמְמוּ לְאַבֵּד אִישׁ אֶת אָחִיו,


מָשְׁכוּ אֶת עַמֵּיהֶם בְּמִלְחַמְתָּם אִישׁ אֶת אָחִיו.


אָמְרוּ אוּמַטִּילָה: ""אֵלֵינוּ מִזְרָחָה תֵּלֵךְ לוּוִית, אִשָּׁה לְוַיְאִיסְטַט "",


אָמְרוּ סֶלִישָׁן: “כִּי מַעֲרָבָה תֵּלֵךְ לוּוִית, לִנְסִיכֵנוּ קְלִיקִיטַט לְאִשָּׁה”.


מָלְאוּ בִּקְעוֹת-הַנְּחָלִים קְרִיאוֹת-אֵיבָה כִּילֵל יַנְשּוּפִים,


לַפִּידִים נִזְרְקוּ אֶל אָהֳלֵי-כְפָרִים לְבַעֵר אֵם עַל יָלֶד,


יָשִׁישׁ וְחוֹלֶה יַחַד נֶאֶסְפוּ עַל מִשְׁכְּבוֹתָם.


בִּשְׂרֵפוֹת-יַעַר נִצְלוֹ חַיִּים סְנָאִים וַחֲתוּלֵי-בָר,


מִשְׁפְּחוֹת-הַצְּבָאִים נָסוּ מִמִּרְעוֹת-קְדוּמִים,


גְּרוֹנָם נִחָר וְעֵינֵיהֶם כּוֹאֲבוֹת מִנִּי עָשָׁן.


בְּנֵי-מֵעַיִם מְשֻׂפָּחִים, מְעֵי-אָדָם, שְׁפוּכִים עַל הַמִּישׁוֹר,


רָמְזוּ לַנֵּץ, כּוֹכָב שׁחָוֹר בַּתְּכֵלֶת,


לָעוּט כְּסֶלַע מַטָּה וְלִטְבּוֹל מַקּוֹרוֹ הַצָּהֹב בַּקְּרוּמִים הַמַּהְבִּילִים;


וְאֶבְרֵי-אָדָם מְקֻטָּעִים הִתְגַּלְגְּלוּ עַד תַּחְתִּית-תְּהוֹם,


נִסְחֲפוּ בַּזֶּרֶם בִּנְהַר-הֶעָרוּץ, אֲשֶׁר שָׁם חוּט-הָאֶשֶׁד מִתְפּוֹצֵץ לְמוֹךְ מָרְתָּח.


לוּוִית יָדְעָה כִּי בְּשֶׁלָּהּ הַחֻרְבָּן, וַתְּחַיֵּךְ גֵּאָה.


 
ו.

כָּעַס הָאֶל, סַחַל, אֲבִי הַשְּׁבָטִים,


אָמַר: ""בָּנִיתִי לָכֶם גֶּשֶׁר-סֶלַע לְמַעַן חַבֶּרְכֶם יַחַד,


וַתַּעַבְרוּ הַגֶּשֶׁר לְחַבֵּל אִישׁ בְּרֵעֵהוּ;


עַל קְצוֹת גִּשְׁרִי נִזְרְקוּ דְמֵי שְׁחוּטִים.


נָתַתִּי לָכֶם אֶת הָאֵשׁ בְּיַד לוּוִית לְחַמֶּמְכֶם בַּקָּרָה,


לְחַזֵּק קְדֵרוֹת-חֵמָר וּלְרַכֵּךְ הַנְּחֹשֶׁת לַעֲבוֹדַתְכֶם,


וַתַּהַפְכוּ הָאֵשׁ לְמַשְׁחִית.


נָתַתִּי לָכֶם מַתְּנַת הַתִּפְאֶרֶת


לְעוֹרֶרְכֶם לְמַעֲשֵׂה-חוֹשֵׁב, לְחָכְמָה וּלְחָסֶד,


וַתְּהִי הַתִּפְאֶרֶת לָכֶם אֵם לְחָמָס.


אֶת מַתְּנוֹתַי לֹא אוּכַל הָשֵׁב,


וְעוֹכְרֵי מַתְּנוֹתַי יֵעָכֵרוּ"".


הִכָּה הָאֵל סַחַל אֶת הַקּוֹסֶמֶת לוּוִית,


אֶת קְלִיקִיטַט מִבְּנֵי סֶלִישָׁן וְאֶת וַיְאִיסְטַט מִשֵּׁבֶט אוּמַטִּילָה


וַיָּמוּתוּ פִּתְאוֹם.


כָּרָה לָהֶם הָאֵל סַחַל שְׁלֹשָׁה קְבָרִים,


וְעָרַם עֲלֵיהֶם הָרִים גְּדוֹלִים לְמַצֵּבָה.


מֵעַל גֶּשׁרֶ-הַסֶּלַע הַגָּרוּם, עַל פְּנֵי הֶעָרוּץ הַקָּרוּעַ בְּתֶרֶץ-הָאֲדָמָה,


בִּבְקָרִים בְּהִירִים יֵרָאוּ שְׁלֹשֶׁת הָרֵי-הַמַּצֵּבָה יַחְדָּו


(שְׁבָטִים חֲדָשִׁים שִׁנּוּ שְׁמוֹת הַשְּׁלֹשָׁה, וּמַעֲשֵׂי הָאֵל בְּעֻזָּם עוֹמְדִים):


עַל קֶבֶר קְלִיקִיטַט – הַר אַדַּמְסְ, חָלוּד בְּסַלְעֵי-דָם


וְטוֹבֵל בְּאַדְמוּמִית כְּעֵין הַגֶּזֶר,


עַל קֶבֶר וַיְאִיסְטַט – הַר הוּד, קִיר כְּחַלְחַל מְשֻׁבָּץ בָּעֲנָנִים,


וְעַל קֶבֶר לוּוִית ­–הַר סֵנְטְ הֶלֶנְסְ, וָרֹד-תָּכֹל בִּשְׁלָגָיו


וְגוּשֵׁי יַעֲרֵי-תָרְנִית תְּלוּיִים לוֹ בְּמָתְנָיו.

"
