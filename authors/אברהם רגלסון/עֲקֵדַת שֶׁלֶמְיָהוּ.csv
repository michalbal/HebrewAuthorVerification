,Title,Translator,Lang,Author,Text
0,עֲקֵדַת שֶׁלֶמְיָהוּ,,,אברהם רגלסון,"

פּוֹאֵימָה סִפּוּרִית

 
פֶּרֶק מַאֲזִין

מַאֲזִין, שֻּׁתָּף-יוֹצֵר לַמַּנְעִים,


אַנְתְּ, חוֹסֵן-אוֹצֵר בְּאָמֵן חֲשָׁאִית שֶׁלְּךָ הֲמֻלַּת הָעוֹתֵר קֳבָל עַם רָב,


צַק אִתִּי, צוּר אִתִּי, צוּד אִתִּי בְּמַחֲשָׁב טַחֲוַת-עַיִן זוֹ, אֶחְצְבֶנָּהּ מִלִּים:


כְּטַס-עֲנָקִים, גְּרוּז קָצֵהוּ הַקָּרוֹב – שְׁטַח מִפְרַץ-אוֹקְיָנוּס,


קַמֵּט גַּלָּיו שִׁירָאִים מְזֻעְזְעֵי רוּחַ,


מְתַח עֲרָפֶל דַּק לְחַפּוֹת שְׁכִיבַת מַיִם אֶת שָׁמַיִם,


תְּלֵה חֲצִי-חִשּׁוּק – גֶּשֶׁר בֵּיאוֹן – בִּרְעִידָה תּוֹךְ יְרִיעַת-הָעֲרָפֶל,


עֲרוֹם בִּירָנִיּוֹת נְיוּ-גֶ’רְזִי מִזֶּה וְנִמְלֵי בְּרוּקְלִין מִזֶּה,


אַךְ גִּבְעוֹת סְטַטֶּן הָאִי – בַּלְבְּלֵן וְטַשְׁטְשֵׁן עִם עָנָן.


זְקוֹף פֶּסֶל-הַדְּרוֹר נְצִיב-צֵל עַל בַּסִּיס-צֵל בְּלֵב הַמִּפְרָץ,


וְאֶת חֲזֵה-הַמִּפְרָץ תְּבַתֵּר בִּסְפִינוֹת פִּילִיּוֹת, אַיָּלִיּוֹת וְאַרְנָבִיּוֹת,


מַעְבָּרִיּוֹת לְבָנוֹת, אַרְבּוֹת שְׁחוֹרוֹת, אֳנִיּוֹת-קִיטוֹר זַאֲטוֹטִיּוֹת


בִּנְשִׁיפַת עָשָׁן אָפֵל וָעָב


מוֹשְׁכוֹת תֵּבוֹת גְּדוֹלוֹת אֵין-אוֹן,


כָּל אֵל – בְּזִיזָה וּזְחִילָה וַחֲתִירָה וּנְגִיחָה,


מְגַלְגְּלוֹת גְּלִיל-קֶצֶף לִפְנֵיהֶן וְשׂוֹרְכוֹת מַעֲנִית-קֶצֶף מֵאֲחוֹרֵיהֶן:


בַּמֶּרְחָק, עַל הַגַּלִּים, תָּטִיס סִיעַת שְׁחָפִים,


פּוֹרְשֵׂי כָנָף וְטוֹבְלֵי רֶגֶל, סָפֵק עָפִים סָפֵק צָפִים,


וּמִמָּרוֹם, עַל הַחוֹף, טַע שְׁתִילֵי מֵילָה, חֲלֻדַּת הַסְּתָו בֶּעָלִים הַדְּלִילִים,


וּבֵינוֹת לַשְּׁתִילִים – עֲגוּרָנִים רָמֵי-צַוָּאר;


מִתַּחַת אֵלֶּה, בַּחֲרִישֵׁי-קַרְקַע, הָרֵץ מְכוֹנִיּוֹת, חוֹל וָמֶלֶט מִטְעָנָן,


וּכְנוֹס וּכְנוֹף פּוֹעֲלִים זְרִיזִים,


כִּי נִקְבָּה תַּת-מֵימִית פֹּה נֶחְפָּרֶת.


וּמִן הָרְחוֹבוֹת הַצְּדָדִיִּים (הֵמָּה נְקָרוֹת דַּקּוֹת


הַשְּׂרוּעוֹת פְּתַלתּוֹלִית בֵּין צוּרֵי-בִנְיָנִים תּוֹמְכֵי-שַׁחַק)


אֶל גִּנַּת-הַחוֹף שְׁפוֹךְ וּשְׁפַע עוֹבְדֵי מִשְׂרָדים,


גְּבָרִים בִּמְעִילֵיהֶם וּנְעָרוֹת בְּצִמְרִיּוֹת-צִבְעוֹנִין,


גּוֹנְבֵי מְעַט אֲוִיר יַמִּי בְּמַרְגּוֹע-צָהֳרַיִם יָקָר.


אַף נַקֵּר וְנַקֵּד חֲלַל-הָאֲוִיר קוֹלוֹת:


רִדְרוּד רַכָּבוֹת חֲבוּיוֹת וּכְלֵי-גַלְגַּל נִגְלִים,


תְּקִיעַת-סְפִינָה אַזְהֳרָנִית,


רַחַשׁ שִׂיחוֹת-אָדָם וּנְקִירַת פִּיּוֹת-יוֹנִים בְּהִזָּרֵק לִפְנֵיהֶם לֶחֶם-נְדָבָה,


וְהֵן נְפוּחוֹת-עֲגֻלּוֹת בַּקְּרִירוּת הַנְּשׁוּבָה,


וּמִפַּעַם לְפַעַם – נֵפֶץ סְלָעִים, מַקְפִּיץ אֲוִיר וּמְצַמְרֵר חַלּוֹנוֹת –


זוֹ מְלֶאכֶת הַנִּקְבָּה.


וְלַנְּחִירַיִם תֵּן רֵיחַ-יָם מָהוּל בַּעֲשַׁן-פֶּחָמִים,


עִם קֻרְטוּב-בּוֹשֶׂם שֶׁל עֲלֵי-סְתָו הַנִּשְׂרָפִים אֵי-שֶׁהוּא בְּטֶקֶס-גַּנָּנִים.


שָׁלְמָה הַתְּמוּנָה – הַחְמֵר עָלֶיהָ גְּזַר-הַדִּין הַהֵירַקְלִיטִי


שֶׁתִּהְיֶה נִגְרֶפֶת וְשׁוֹטֶפֶת וּמִשְׁתַּנָּה:


פֹּה עַבֵּה עֲנָנִים עַד תֶּעְמַק כְּחַלְחוּלִיתָם,


שָׁם קָרְעֵם שְׁבִילִים וַחֲגָוִים, וּגְזוֹר בָּהֶם אֶשְׁנָב לִיצִיאַת חַמָּה.


חַמָּה כֵּיצַד יוֹצֵאת?


תְּחִלָּה בַּהֶרֶת צְהַבְהֶבֶת בְּתוֹךְ אֵפֶר-עֲנָנָה,


אַחַר – אַגַּן-חִוָּרוֹן כְּיָרֵחַ-מָחֳלָשׁ,


אַחַר – עִגּוּל-דַּר דֵּהֶהֶ,


וּפִתְאֹם – צָהֳלַת-אוֹר מְלֵאָה, מַצִּיתָה דָפְנֵי-דוֹק,


וְהַמַּעְבָּרִיּוֹת הָאֲדֻמּוֹת דּוֹרְכוֹת כֶּסֶף נִקְרָע, לָשׁוֹת לֶשֶׁם מָעוּךְ;


עֲשַׁן-הַסְּפִינוֹת, נִשְׁבַּל אֲחוֹרַנִּית שָׁחוֹר, עַכְשָו הוֹפֵךְ סִלְסוּלֵי-לֹבֶן,


גַּלֵּי-מֶרְחַק – נִצְנוּצֵי-בָרָק, בְּסִנְווּר וַעֲלִיצוּת רִצּוּדָם,


וּמִתְפָּרֶדֶת חֲבוּרַת-שְׁחָפִים,


שַׁחַף-שַׁחַף לְנַפְשׁוֹ בִּדְאִיַּת-חֵן,


כְּנַף-פָּז כְּנַף-פָּז בְּמוֹ אוֹרָה.


פֶּסֶל הַדְּרוֹר קָם כָּבֵד וּבַרְזִלִּי, וְעַד-אַרְגִּיעָה גַּם הוּא קוֹרֵן,


וְשִׂפְתֵי הָאֵלָה מְחַיְּכוֹת.


אֳנִיַּת-אוֹקְיָנוּס, נֶחְבְּאָה בָּאֵד, מוֹפִיעָה בְּלוֹבֶן-כְּלוּלוֹת,


מְכַוֶּנֶת פָּנֶיהָ לַהוֹדְסוֹן הַנָּדִיב.


הִנֵּה! מִנּוֹף-מִבְטַחִים זֶה, מֵאֵלּוּ הַסְּפִינוֹת הַחֲגִיגִיּוֹת,


יְרֵה רַעְיוֹן, פְּלַח עֲנַן-הָאוֹפֶק, צֵא אֶת הַמִּפְרָץ, הַאֲבֵר תְּהוֹמוֹת הָאַטְלַנְטִי.


אֶנְהָגְךָ-אֲבִיאֲךָ אֶל סְפִינוֹת אֲחֵרוֹת בַּיָּם-הַתִּיכוֹן,


מְנֻדּוֹת מִן חוֹק-לְאֻמִּים וּמְנוּעוֹת עֶזְרַת-אֱנוֹשׁ.


סְקוֹר אַחַת מֵהֵנָּה: קְלִפַּת-עֵץ סְדוּקָה וַחֲרוּרָה,


הַתַּחְתִּית וְהַסִּפּוּן דְּחוּקֵי-מְמֻלְּאֵי אָדָם, אֲלָפִים בְּבֵית-קִבּוּל לְמֵאוֹת,


בָּהֶם עִוֵּר וְחוֹלֶה, יָתוֹם וְאָלְמָנָה, זָקֵן וְצָעִיר וְהָרָה,


קִיא וְצוֹאָה וְזֵעָה, מַחֲנָק וְאַל-נְשִׁימָה,


הִי וְהָהּ וַאֲנָחָה וְתַחֲנוּנִים וּקְלָלוֹת,


עֲמִידָה מִתּוֹךְ שִׁבְרוֹן-מָתְנַיִם,


רְבִיצָה בִּצְפִיפוּת לַגּוֹוֵעַ וְלַיּוֹלֶדֶת, –


פְּלִיטֵי שְׂרֵפַת-יִשְׂרָאֵל בַּדֶּרֶךְ צִיּוֹנָה,


וּצְעִירִים מִתְנַדְּבִים, מִן הָעֵמֶק וּגְלִיל-הֶהָרִים, מִסְּדוֹם וְהַחוּלָה,


מִן הַבְּרוֹנְקְס וְדִטְרוֹית וְדֶנְוֶר וְלוֹס אַנְגֵּילֶס –


סַפָּנִים וְאוֹמְנִים לָמוֹ.


הַצְּחוֹק לְכָל צָר!


שׁוּר! מִמַּעַל לַסְּפִינָה – שָׁלֹשׁ דְּמֻיּוֹת, דְּרוּכוֹת לְהָגֵן:


אֱמוּנָה, חֲבוּשַׁת-טַלִּית, בְּעֵינֶיהָ אַהֲבַת-אָבוֹת וְסוֹד-קְדוֹשִׁים,


סֵפֶר בִּימִינָהּ, וּבִשְׂמֹאלָהּ נֵר לֹא יִכְבֶּה;


גְּבוּרָה, חֶרֶב-מַתִּתְיָהוּ שְׁלוּפָה בְּיָדָהּ, וְכוֹכַב-שִׁמְעוֹן עַל לִבָּהּ;


יְשׁוּעָה, חֲזוֹן-עֲתִידוֹת עַל מִצְחָהּ, רַגְלָהּ עַל אֵת,


וּבְיָדָהּ שׁוֹשׁן-כּוֹס דוּ-כֹּחִי –


מִמְסַךְ-אֲבַדּוֹן לְתַלְמִידֵי-עֲמָלֵק וּמַרְפֵּא לְיִשְׂרָאֵל.


שְׁלָשׁ-אֵלֶּה הִבַּטְנוּ, וְנֵּדַע כִּי הַסְּפִינָה שָׁלוֹם תַּגִּיעַ;


וּמֵחֶבְיוֹן הַקְּלִפָּה הַנִּקְלַעַת בֵּין רוֹם וּתְהוֹם יַעַד לְאָזְנֵינוּ פִּצְחוֹן-שִׁיר,


מִתְעָרֵב עִם חֲרוֹן-גַּלִּים: “…הָיִינוּ כְּחוֹלְמִים…”


עִמָּכֶם אֲנֹכִי, אַחַי! אִם לֹא אֶזְדַּבְלֵן, אֶתְנַפְתֵּל.


הַחוֹף, אֵלָיו תַּעְפִּילוּ, רְאִיתִיו, טְעַמְתִּיו, הֲיִיתִיו,


וְאִם אֲנִי מִמֶּנּוּ מְשֹׁרָשׁ, שׁוֹרֶשּ-שָׁרְשִׁי בּוֹ.


לֹא צָלַלְתִּי עַד חֵקֶר הַחוֹק וְהַמִּקְרֶה,


הַסֵּדֶר הַמְאַחֵד וּמַכְלִיל, הַהֶפְקֵר הַמְבוֹדֵד וּמְפָרֵט, –


דּוֹמֶה, בְּעוֹלָמֵנוּ הַמְנֻמָּר מִקְרִים גְּדֵלִים מִשֹּׁרֶשׁ-חוֹק


וְחוֹק בִּשְׁרִירוּת-מִקְרִים לוֹשֵׁד –


אַךְ זֹאת הִשְׂכַּלְתִּי: בְּהִזְדַּמֵּן יַחַד מְאוֹרְעוֹת-תֹּהוּ,


בְּהִסְתַּבֵּךְ שְׁבִיל נָלוֹז בִּשְבִיל נָלוֹז,


הֵם נַעֲשִׂים קֶבַע וְגוֹרָל וְגֶנֶז חָתוּם בַּזִּכָּרוֹן,


זִכְרוֹן-יָחִיד שׁוֹחֵק סַלְעֵי אֻמָּה וּמִתְגַּלֵּף בְּמַשְׁקוֹף תֵּבֵל.


אֲמָרַי בְּנוּיִים הֲגִיגִים לְפוּפֵי דִמְיוֹן,


מַרְאוֹת מֶרְחָב נְכַח-זְמָן וּסְמוּךְ-מָקוֹם


(וֶסְטְצֶ’סְטֶר, תְּחוּמֵי הַהַרְלֶם וְהַהוֹדְסוֹן וּבְנֵי-אִיִּים לָאִי-הָאָרוֹךְ),


וְעִם אֵלּוּ וָאֵלּוּ, כְּמַעֲרְכוֹת-שְׁקִיעָה מֵאחוֹרֵי עֲצֵי-יַעַר מִתְנַעְנְעִים,


כְּמֵרוֹץ עֶדְרֵי-דָגִים מִבְּעַד קְרוּם-מַיִם זוֹרֵם,


הִתְהַלְּכוּיוֹת בְּתֵל-אָבִיב לִפְנֵי שָׁנִים תְּלֵיסַר וּתְרֵיסַר,


בְּיַחַד שֶׁטַח-שָׁנִים לֹא כַבִּיר,


וְהוּא תָּפוּחַ קֶטֶל כֹּל-כַּדּוּרִי וְקֶרֶץ בְּאֶבְרֵי עַמִּי.


מִקְרֶה עַל מִקְרֶה יִפּוֹל,


יִטָּפֵל הֲגִיג לְמַרְאֶה וּמַרְאֶה לְמִזְכָּר,


וְהָיוּ לְחֵרֶץ-פּוּר, לְכֹרַח-סִפּוּר.


אַנְתְּ, מַאֲזִין-יוֹצֵר, הִתְלַוֵּה לְעַצְּבִי צִיּוּר, לְהִתְפָּרְשִׂי בִּמְצוּלָה.


הַפַּעַם לֹא צִיּוּר לָעַיִן, לֹא מְצוּלַת-אוֹקְיָנוּס,


כִּי-אִם חָזוֹן חַי מָשׁוּי מִנֶּבֶךְ-נֶפֶשׁ.


חוֹרֶף – בְּעַד צִבּוּרֵי שֶׁלֶג בֵּין אֳרָנִים אֶחְמֶה


חִבּוּרֵי-הַחוֹלוֹת בֵּין הַיַּרְקוֹן לְהֶרְצְלִיָּה,


קַיִץ– בְּעַד וֶרֶד-הַבָּר הַנְּיוּ-יוֹרְקִי אֶצְפֶּה הַכַּלָּנִּיָּה הַשְּׁרוֹנִית.


 
פֶּרֶק עַל שְׂפַת

עַל שְׂפַת הַיַּרְקוֹן קָם רוּחַ, פִּעְפַּע הַחוֹלוֹת וֶהֱעִיפָם אֲלַכְסוֹנִית


כִּסְלּוֹנֵי גַּרְגִּירֵי זְגוּגִית וּמִטְרוֹת מֶלַח כָּתוּת.


שָׁחֲרוּ פְּנֵי רָקִיעַ עַד לֹא עֶרֶב, וּבָאַפְלוּלִית, בַּשְּׁמָמָה.


אִשָּׁה אַחַת גּוֹרֶרֶת מְעִילָהּ כְּיוֹנָה פְצוּעָה כְּנָפָהּ,


וְאַרְבָּעָה יְלָדִים מַקִּיפִים אוֹתָהּ, קְטַנָּה בָהֶם נִלְחֶצֶת אֵלֶיהָ,


חוֹתְרִים בְּנֵדֵי חוֹל מִתְנַדְנְדִים, מְטַפְּסִים רֻכְסֵי חוֹל,


חוֹל מְנֻשָּׁב דּוֹקֵר פְּנֵיהֶם, מְעַוֵּר עֵינֵיהֶם, נִזְרֶה בְּשֵׂעָר וְאוֹזֶן וְעוֹרֶף,


וְהֵם עוֹלִים וְיוֹרְדִים, נוֹשְׁמִים בְּקוֹשִׁי, וְקוֹר סוֹרֵק עַצְמוֹתָם.


נִמְחֲקוּ רוּחוֹת-שָׁמַיִם – אֵי מִזְרָח וּמַעֲרָב? אֵי עִיר וְאֵי נָהָר?


אַבְטוֹבּוּס בְּאַחֲרִית חֲנִיָּתוֹ הַצְּפוֹנִית פֹּה הוֹרִידָם, וַיָּשָׁב עֵירָה,


וְהַמָּקוֹם בֵּתָּה אֵין בַּיִת, רַק חוּטֵי תַּיִל יְתוֹמִים מְרַמְּזִים


עַל מִשְׁלַח יַד אָדָם וּבִנְיָנִים הָעֲתִידִים קוּם.


אַךְ הָאִשָּׁה צָרַת הוֹוֶה צָרָתָּה, וְהִיא הָרָה, וְהַיְלָדִים רַכִּים.


מָנְתָה אוֹתָם כְּרוֹעָה צֹאנָהּ, קָרְאָה בִּשְׁמוֹתֵיהֶם:


""יַקִּיר, דִּבְשָׁה, בְּנָיָה, רְנָנָה! – יַקִּיר, אֱחוֹז בְּיַד בְּנָיָה! דִּבְשָׁה, אַל תִּתְרַחֲקִי!


רְנָנָה, אֶחֱזִי בַּחֲגוֹרָתִי! אַבָּא אָמַר, הַבַּית הָאַחֲרוֹן הוּא


אֵצֶל הַיַּרְקוֹן עַל שְׂפַת הַיָּם, וְהִנֵּה אֵין בַּיִת וְאֵין יָם!""


עוֹד הִיא מְדַבֶּרֶת, וּבְעַד שְׁרִיקַת-רוּחַ שֻׁלְּחָה הֶמְיָה צְרוּדָה,


שַׁאַג-רַעַם בְּלְתִּי פוֹסֵק.


רִאשׁוֹן שְׁמָעָהּ יַקִּיר הַבְּכוֹר, קָרָא: “שָׁם הַיָּם, אִמָּא! נֵלֵךְ שָׁמָּה!”


וַתִּשָּׂא הָאֵם פְּעָמֶיהָ אֶל הָעֵבֶר הַהוּא, חָרוֹג נֶגֶד רוּחַ הוֹדֵף,


קוֹחַ הַתִּינוֹקֶת רְנָנָה בִּזְרוֹעוֹתֶיהָ מֵעַל הַכֶּרֶס הַמִּתְעַגֵּל בַּפֶּרִי.


נִגְלָה הַיָּם, שָׁחוֹר תַּחַת שְׁחָקִים שְׁחוֹרִים, כֻּלוֹ מָרְתָּח עֶבְרַת-אֱלֹהִים,


וְנֶעֱמַד בְּקִרְבָתוֹ גַּם בֵּית-אֶבֶן בּוֹדֵד, נָמוּךְ וּמָעֳרָךְ, מֻגַּף-תְּרִיסָיו,


וְעַל יָדוֹ מַחְסְנֵי-עֶץ רְעוּעִים.


הִתְגָּעֲשׁוּ הַמִּשְׁבָּרֵים, עָטוּ אֶל הַחוֹלוֹת כְּאוֹמְרִים לִבְלוֹעַ


מְלוֹא חֶלְקַת-הַחוֹף עַל מִבְצְרֵי-הָאָדָם הַקְּלוֹקֵלִים.


וְהָאֵם וְהַיְלָדִים נָפְלוּ תּוֹךְ הַבַּיִת כָּל-עוֹד רוּחָם בָּם.


קִדְּמָם הָאָב, כִּי הִגִּיעַ אֶל הַבַּיִת מֵרְחוֹב אַלֶנְבִּי בְּעֶגְלַת-פְּרָדוֹת, זוּ הֵבִיאָה


מִזְוָדוֹת וְתֵבוֹת מִן הַמָּלוֹן, הִתְאַכְסְנוּ בוֹ עַד כֹּה,


וּשְּתֵּי סַפּוֹת, קְנוּיוֹת לְמִשְׁכָּב.


בְּעָקַת-לֵב וְאֵין-אוֹמֶר כִּנֵּס מִשְׁפַּחְתּוֹ בַּחֲדַר-הַדִּירָה הַצַּר הַמֻּקְצָב לָהּ,


עָזַר לְפַשֵּׁט הַתִּינוֹקוֹת מִמְּעִילִים וְסֻדָּרִים;


מִכּוּךְ קָטָן – זֶה כָּל הַמִּטְבַּח – הֵבִיא סְעֻדָּה דַלָּה: תֵּה וְחַלַבַּה.


הִצְטַדֵּק לִפְנֵי הָאֵם: ""הוֹרָאוֹתַי הָיוּ בְּרוּרוֹת.


מִי יָכוֹל דַּעַת כִּי תִּסְתַּתֵּר חַמָּה, וְתִתְחוֹלֵל סוּפָה, וְתֹאבְדִי דָרֶךְ?


אַךְ הִנֵּה בָּאנוּ בְּשָׁלוֹם, וְנִרְאֶה מַה יֵלֶד יוֹם.""


בַּלַּיְלָה הַהוּא דָּלְקָה עֲשָׁשִׁית-נֵפְט קְטַנָּה עַל תֵּבָה.


הַיְּלָדִים שָׁכְבוּ שְׁנַיִם-שְׁנַיִם עַל הַסַּפּוֹת הַחֲדָשׁוֹת וּשְׁנָתָם נוֹדֶדֶת,


כִּי הַסַּפּוֹת קָשׁוֹת, וּמִתְגַּבְּהוֹת בַּתָּוֶךְ, וְהַשׁוֹכֵב בָּהֶן מְחַשֵּׁב לְהִתְגַּלְגֵּל אָרְצָה.


הַחוֹלוֹת, סְחוּפֵי-רוּחַ, סָאֲנוּ, סָרְטוּ-הִדַּפְּקוּ בַּתְּרִיסִים. הַיָּם עָרַג-רָגַג.


אַבָּא טִפֵּל בַּחֲבִילוֹת, לַעֲשׂוֹת סְדָרִים בַּנְּכָסִים הַמּוּעָטִים.


אִמָא יָשְׁבָה בִּקְצֵה אַחַת הַסַּפּוֹת.


זָכְרָה דִירָתָהּ וּשְׁכוּנָתָהּ וְעִירָהּ בַּמַּעֲרָב הַתִּיכוֹן שֶׁל אַרְצוֹת-הַבְּרִית:


הָרְחוֹבוֹת טְבוּלֵי בְתִדְהָר וְאַלּוֹן, הַחֲצֵרוֹת מְשֻׁבָּצוֹת


כַּלְבּוֹנִיּוֹת בְּלִבְלוּבָן, גַּמָּדֵי עַד-יֶרֶק וְשׁוֹשַׁנִּים מְטַפְּסוֹת,


הַבַּיִת בֶּן שְׁתֵּי הַקּוֹמוֹת, מֻקַּף עֵשֶׂב, וְלִבְנֶה זָקֵן וְעָנֵף לְפָנָיו,


הַשְּׁכֵנִים, הַקְּרוֹבִים וְהַיְּדִידִים, אֲשֶׁר בֵּטּוֹב לַמִּשְׁפָּחָה חֶדְוָה לָהֶם,


הַחֲדָרִים הַמְּאִירִים לִכְבוֹד חָג,


הָמִּטּוֹת הַנּוֹחוֹת (עַל-מָה הִפְקִירָתַן וּפָשְׁעָה מֵהֲבִיאֵן?)


כָּל הַ“בַּעַל-בֵּיתִיּוּת” אֲשֶׁר אִם דַּלָּה הִיא,


לְעוֹלָם יֵשׁ עִמָּהּ סֵפֶל-קָפֶה לְאוֹרֵחַ-רֵעַ אוֹ לְפוֹחֵחַ עוֹבֵר,


בֵּית-הַסֵּפֶר, הַמְרֻוָּח כְּצַעֲצוּעַ-עֵדֶן, רַק גָּדֵר מַפְרִידָה


בֵּין מִגְרְשֵׁי-מִשְׂחָק שֶׁלּוֹ וֵּבין חֲצַר מְעוֹן-הַמִּשְּפָּחָה,


זִמְרַת הַיְלָדִים בְּצֶוֶת עַל-יַד שֻׁלְחַן-הַמִּטְבָּח לְעֵת פַּת עַרְבִית,


אֵלֶּה זָכְרָה, אַף נִכְמְרוּ רַחֲמֶיהָ עַל הַקְּטַנִּים הַתְּמִימִים,


אֲשֶׁר עָיְפוּ לְמִדְבַּר-חוֹלוֹת, וְאַף תַּבְשִׁיל חַם וִיצוּעַ רַךְ לֹא נִתַּן לָהֶם,


וְנִפְתַּח מְקוֹר-דִּמְעוֹתֶיהָ וַתֵּבְךְּ בְּקוֹל.


נֳכְנְסָה אֶל הַחֶדֶר בַּעֲלַת-הַבַּיִת, יְהוּדִיָּה גוּצָה-לְבַנְבֶּנֶת, אָמְרָה בְּאִידִישׁ,


וְזָוִיּוֹת פִּיהָ קָשׁוֹת: ""אַתְּ בּוֹכָה? בְּכִי, בְּכִי!


גַּם אֲנִי בָּכִיתִי בְּהַגִּיעִי הֵנָּה לִפְנֵי עֶשֶׂר שָׁנִים,


וְאָז לֹא הָיְתָה פֹּה אֲפִילוּ טִפַּת-מַיִם לִשְׁתִּיָּה.


עַכְשָׁו יֵשׁ לָךְ גַּג עַל הָרֹאשׁ וְיֵשׁ לָךְ מַיִם כַּמָּה שֶׁאַתְּ רַק חֲפֵצָה,


וְאַתְּ עוֹד מִתְאוֹנֶנֶת! בְּכִי, בְּכִי-לָךְ!…""


כֵּן סִגְּלוּ אוֹר וְנוּבָה וְצֶאֱצָאֵיהֶם – הַגָּדוֹל בֶּן עֶשֶׂר וְהַקְּטַנָּה כְּבַת שָׁלוֹשׁ –


חֲדַר-דִּירָה רִאשׁוֹן שֶׁלָּהֶם בִּצְפוֹן תֵּל-אָבִיב.


 
פֶּרֶק חַמָּה בְּשַׂלְמָתָהּ

חַמָּה בְּשַׂלְמָתָהּ כִּסְּתָה בְּתוּלָה, מֹאזְנַיִם וְעַקְרָב בְּמוֹ גַלְגִּלָּם,


וְהַמִּשְׁפָּחָה לְאַט-לְאַט נִשְׁתַּזְּרָה – שָׁלֹחַ חוּטֵי-רֶגֶשׁ דַּקִּים – בְּטַפִּיט הַסְּבִיבָה,


וּמַה שֶּׁנִדְמָה מִדְבָּר הִתְבַּחֵן מוֹשַׁב-אָדָם. הִתְוַּדְּעוּ אֶל שְׁכֵנִים:


הַנַּגָּר וְאִשְׁתּוֹ, בֵּיתָם צְרִיף רוֹפֵף, חוֹבֵק אַחֲרִית הַחוֹף,


וּמִדֵּי גְאוֹת הַמִּשְׁבָּרִים לַיְלָה,


מִטּוֹת, עַל יְלָדִים הַשְּׁכוּבִים בָּהֶן, מִתְרוֹמְמוֹת מִן הָרִצְפָּה,


נָעוֹת בַּמַּיִם דְּמוּת סְפִינוֹת,


וְכָתְלֵי הַצְּרִיף נֶאֱנָקִים;


אֵשֶׁת-הַטַּיָּח הַנֻּקְשָׁה וְהַקְּמוּטָה, בְּנִסִּים הִצִּילָה יְלָדֶיהָ מִמַּחֲלוֹת-קֶטֶב,


עֲבוֹדָה מְפָרַכְתָּהּ וְהִיא שְׂמֵחָה בְּחֶלְקָהּ;


מְיֻחָסִים בַּתֵּימָנִים, הִתְיַשְּׁבוּ בְּבַיִת קָטָן וְכָחֹל, וְרַבּוֹת אֶצְלָם הַהִלּוּלוֹת.


נַעֲרָה יְתוֹמָה, זְקוּפַת-קוֹמָה, אַפָּהּ מוּרָם סְלַאבִית, נוֹגָהּ בְּשַׂעֲרוֹתֶיהָ,


שָׁדֶיהָ – וְרָדִים מִתְעַגְּלִים,


וּמְאַסְּפָהּ מְגַדְּלָהּ – אֶחָד חַלְבָּן אֲשֶׁר מִשְׂחָקוֹ עַרְבִית הַפְרָחַת-יוֹנִים;


לָמְדוּ דַרְכֵי רוֹכְלִים עֲרָבִים, בָּאֵי עִם חֲמוֹרוֹת קְטַנּוֹת,


תַּפּוּחֵי-זָהָב וַחֲצִילִים מִטְעַן-צַלְעוֹתֵיהֶן,


וְהֵם עוֹשִׂים שִׂיחָה עִם נְשֵׁי-הַשְּׁכוּנָה בִּפְסוּקֵי-אִידִישׁ


מְנֻקָּדִים “מַפִישׁ” וְ“יַלַּהּ”;


הִסְכִּינוּ עִם גְּמַלִּים, פּוֹסְעִים בְּשׁוּרָה אֲרֻכָּה,


דַּבֶּשֶׁת וְחֶבֶל וְצַוָּאר, דַּבֶּשֶׁת וְחֶבֶל וְצַוָּאר,


וְלַיְּלָדִים תַּעֲלוּל: עָבֹר בְּחִפָּזוֹן תַּחַת חֶבֶל בְּעוֹד הַשּׁוּרָה חוֹסֶמֶת הַדָּרֶךְ;


(הַיְלָדִים – בָּצְקוּ רַגְלֵיהֶם:


אִם מֵהַכָּאַת הָאַקְלִים וְאִם מִדָּרְכָם בַּחוֹל הָרָטוֹב בִּימוֹת הַגְּשָׁמִים,


פָּרְצוּ לָהֶם אֲבַעְבּוּעוֹת בֵּין בֶּרֶךְ לְקַרְסוּל,


וּתְפִיחוֹת עִם מֻגְלָה בֵּין אֶצְבְּעוֹת-הָרָגֶל;


לֹא הוֹעִילוּ רוֹפְאִים וּמִשְׁחוֹת, וְהוֹעִיל זְמָן, כִּי נִרְפְּאוּ עִם אָבִיב).


סָקְרוּ אֶת הַגְּמַלִּים בַּבֹּקֶר-בַּבֹּקֶר: שַׁיָּרָה שֶׁל צִלְלִיּוֹת מוּל


עַרְפַּלִּים מַעֲטִים כָּל הַיָּם כֻּלּוֹ,


וְהוּא נֶחְנָק-נוֹהֵם, נִשְׁמַע וְאֵינוֹ נִרְאֶה;


סָכוּ נַרְקִיסִים עַל שְׂפַת הַיַּרְקוֹן, וְצָלָף גָּדוֹל, צָהֹב,


בּוֹקֵעַ בַּחֲצִיפוּת מִקָּרַחַת-גְּבָעוֹת;


צָפוּ הַגְּבָעוֹת מִתְפַּתְּלוֹת מֵעַל רְצוּעַת הַחוֹף, טִיְלוּ עַל גַּבָּן,


הַגַּע עַד בֵּית-הַקְּבָרוֹת הַמֻּסְלָמִי וְאֶל הַחֻרְבָּה בְּאֶמְצָעִיתוֹ,


עָלֶיהָ כּוֹס לָבָן יוֹשֵׁב רָדוּם, מְמַצְמֵץ בְּעֵינָיו יוֹם תָּמִים;


עָשׂוּ הֶכֵּר עִם הַיָּם גּוּפוֹ,


הִשְׁגִּיחוּ בוֹ בְּכַדְּרוֹ מֵימָיו חוּמֵי מִטִּיט, בְּהִתְקַדְקֲדוֹ שְׂרַטְרַטֵּי-שְׁפּוּכֵי חָלָב,


בְּהִשְׁתַּטְּחוֹ בְּרֵכוֹת זְמָרַגְדְּ וְאַגְמֵי זְנַב-טַוָּס


עַד קַו-אוֹפֶק שָׁחוֹר וּמֻבְלָט;


תָּמְהוּ עָלָיו עִם קֵץ-יוֹם בְּהִתְקַשֵּׁר מֵעָלָיו כְּמַעֲשֵׂי-פִסּוּל


כָּרֵי-עָנָן, כַּדֵּי-עָנָן, כְּנֵסִיּוֹת-עָנָן, עֵין שְׁזִיף וְעֵין אַרְגָּמָן,


וְשׁוּלֵי-הַחוֹף לְעֻמָּתָם


נְחוֹשֶׁת-קָלָל כִּי יֵרָטְבוּ, וְעֵין הַגַּרְעֶנֶת כִּי יִסְפְּגוּ הַמָיִם;


הִבִּיטוּ הַשֶּׁמֶשׁ בְּנָפלוֹ כַּדּוּר אָדוֹם בָּאַפְסָיִם


(יֵשׁ קָטוּם בְּתַחְתִּיתוֹ וְיֵשׁ חֲתוּךְ-אֵזוֹר בְּאֶמְצָעִיתוֹ),


מוֹרִישׁ מַמְלַכְתּוֹ לְכוֹבֶבֶת, מַלְכַּת-הָעֶרֶב,


וְהִיא מְאַפֶּקֶת קַרְנֶיהָ, זוֹרַחַת כְּמַטְבֵעַ זֶה-אַךְ מוֹרָקָה.


רָחֲמוּ יָרֵחַ רַךְ, מַשֶּׁהוּ שֶׁל סְגוֹל מָהוּל בְּלַבְנוּנִיתוֹ, זֵר-נוֹהֵר עָדִין יַקִּיפֶנּוּ,


שׁוֹפֵךְ רַחַץ-חֲלוֹם עַל גַּגּוֹת וְעַל גְּבָעוֹת,


וּמַגַּע אֶצְבְּעוֹתָיו עַל הַיָּם – שַׁרְבּוּבִיּוֹת סַפִּיר, גִּמּוּנֵי גַחַל.


לָקְטוּ, מִדֵּי חָפְרָם בַּחוֹל, אוֹצָרוֹת: קֻנְכִיּוֹת לֻלִיָנִיּוֹת, מִתְקָרְנוֹת זִיזִים מִחוּץ


וְחֶלְקַת-פְּנִינִיָּה לָמוֹ בִּפְנִים,


צְרוֹרוֹת-צִבְעוֹנִין, מְכִתַּת-זְגוּגִית כְּחֻלָּה, הָפְכָה בֵּיצָה


מֵהִשְׁתַּיְּפָהּ בְּעַדְשֵׁי אֶבֶן וְחַלּוּקֵי אָבֶן;


גַּס לִבָּם בְּסֶלַע, גֻּלְגּוֹלֶת לְשַׂעֲרוֹת-אֵזוֹב חֲפוּפוֹת-זָרֶם.


אֻמְּנָה לְשׁוֹן-הַיְּלָדִים בְּנִּיב הָאֶרֶץ-יִשְׂרְאֵלִי,


וְהַקְּטַנָּה רְנָנָה, שְׁחַרְחוֹרֶת וַעֲגֻלַת-פָּנִים,


שְׁנֵי גִבּוֹרִים קְטַנִּים, סְכוּם שְׁנוֹתֵיהֶם בְּצֵרוּף פָּחוֹת מִשְּׁמוֹנֶה –


הָאֶחָד זַאֲטוּט יְלִיד-הָאָרֶץ, שְׂעַר-רֹאשׁוֹ כַּקַּשׁ הַלָּבָן, הַסּוֹמֵר,


הַשֵּׁנִי פָּעוּט מִגֶּרְמַנִּיָּה, רֹאשׁוֹ נוֹצוֹת-פָּז רַכּוֹת –


מִתְקוֹטְטִים עַל חִבָּתָהּ.


וְהָאִשָּׁה מִצְּרִיף-הַנַּגָּרִיָּה שֶׁהוּא סָפֵק בַּיָּם סַפֵק עַל הַחוֹף,


זוֹ אִמָּא שֶׁל הַצַּבָּרוֹן בַּעַל רֹאשׁ-הַקַּשׁ,


בִּרְאוֹתָהּ צַעַר-אַהֲבָה שֶׁל בְּנָהּ, אָמְרָה:


“מַזָּל לְיַּלְדָּה זוֹ שֶׁהַכֹּל מְחַבְּבִים אוֹתהּ וּמִתְגַּעְגְּעִים עָלֶיהָ.”


 
פֶּרֶק הַאִם יֵעָקְרוּ

הַאִם יֵעָקְרוּ שְׁתִילִים כָּלִיל?


כִּי הִנֵּה גִזְעֵיהֶם, מֵהֶדֶף רוּחַ,


קֻבְּצוּ עַנְפֵיהֶם וְהֻטּוּ כְּאִצְטְרוֹבָּל מִזְרָחָה,


וּמִן הָאָמִיר נִסָּחִים וְנִזְרָקִים עָלִים,


הֻרְקֹד עַל מִדְרָכוֹת, הֻמְטֹר עַל מֵי בְרֵכָה.


אַךְ לֹא! נָס הָרוּח וְגַן-קְרוֹטוֹנָה שָׁב מִתְפַּנֵּק בַּחֲמִימוּת רֶבַע-הַיּוֹם.


אַחֲרוֹנֵי פַרְפָּרִים צְהֻבִּים נוֹשְׁקִים אַחֲרוֹנֵי שִׁנֵּי-אֲרִי צְהֻבִּים.


חַרְגּוֹלִים מְנַתְּרִים בַּעֲשָׂבִים חֲרוּכֵי-סְתָו, בְּצִרְצוֹר וְצִקְצוּק עוֹנִים


לָאַנְקוֹרִים הַחוּמִים, הֵמָּה בְּרִנְרוּן וְצִוְצוּץ


הֲמוֹנִיּוֹת-הֲמוֹנִיּוֹת יִתְנַפְּלוּ עַל שִׁבֳּלֵי-הַבָּר,


יְלַקְּטוּ בַּזֵּרְעוֹנִים הַחוּמִים,


אַחַר יִתְקַהֲלוּ לִרְחוֹץ בְּמִקְוֵה-מַיִם זַעֲרוּר עַל אֵם-דְּרָכִים.


רֵיחַ נְבָטִים, הַבְטָחַת אַחַר-חוֹרֶף טֶרֶם בּוֹא הַחוֹרֶף,


מִתְמַזֵּג בְּרֵיחַ-עָלִים כָּמָשׁוּ,


עָלִים – שְׁטִיחֵי שָׁנִי וּשְׁחוֹר – הַמְרַבְּדִים צַלְעוֹת-עָפָר,


מִּשְׁתַּקְשְׁקִים תַּחַת רָגֶל.


וְהָאִילָנוֹת, גְּזוּלֵי שְׁלִישׁ-עֲלֵיהֶם,


עַתָּה-עַתָּה יַרְאוּ תַּבְנִית-גִּדּוּלָם נֶגֶד רָקִיעַ מִתַּכֵּל:


זֶה כְּאֱלִיל הִינְדּוּאִי, מַעֲנִיף-מַאֲלִיף הֲמוֹנֵי זְרוֹעוֹת מִסְתַּיְּמוֹת בְּפִסּוֹת-יָד,


זֶה פּוֹשֵׁט יָדַיִם עֻגִּיּוֹת לָרוֹחַב;


זֶה עֲנָפָיו – עִגּוּלִים-עִגּוּלִים, מִתְכַּנְסִים אִישׁ תּוֹךְ אָחִיו;


זֶה כִּמְדוּרָה מְשַׁלְהֵב בַּדָּיו, מוֹקִיד זַלְזַלָּיו, כְּלַפֵּי רוּם;


זֶה נוֹפוֹ כֻּלּוֹ נְחָשִׁים-נְחָשִׁים מִתְעַוְּתִים;


זֶה עֲקֹם-שְׁלוּחוֹת, בַּעַל-מוּם וָתִיק מִסְּעָרוֹת נְגָפוּהוּ.


וּבֵין כֻּלָּם סֻמָּק קָטָן עוֹמֵד הַדְרַת-אוֹדֶם לְאַשֵּׁר שְׁמוֹ הַקָּדוּם.


בַשְּׁבִיל גֶּבֶר פָּעוּט, רִאשׁוֹן לְבֶטֶן, זֶה אַךְ לָמַד לְהַלֵּךְ,


מְדַדֶּה, בּוֹרֵחַ, נוֹפֵל וְקָם וְצוֹחֵק, לְנַחַת לֵב אִמּוֹ הַצְּעִירָה.


עֲלֵה-אַלּוֹן אֶחָד נִפְרָד פִּתְאֹם מֵאֶחָיו בְּגַל-עָלִים, מִתְנַשֵּׂא-עָף בְּעִגְעוּג


מֵעַל כָּל הַצַּמָּרוֹת הַגְּבוֹהוֹת,


דָּמַה לְצִפּוֹר.


מִנִּי מַרְאֵה-גַנִּים זֶה אֶתְנַשֵּׂא, אַרְחִיק נוּץ עַל פְּנֵי שָׁנִים,


אֶל הַחוֹף הַכְּנַעֲנִי דָאֹה אֶדְאֶה.


אָנִיחַ פְּלוּסוֹת וּקְצוּבוֹת לְמִי שֶׁחַיָּיו בִּמְשׂוֹרָה וְתָכְנִית,


וְאֶתְפּוֹס יְעָף אַנַּרְכִי, מַסָּע הֲרֵה-אַפְתָּעוֹת, סְתוּם-עֵצָה, כְּמוּס-כִּוּוּן.



תְּחִלַּת בּוֹאוֹ שֶׁל אוֹר אֶל תֵּל-אָבִיב, שָׁוְתָה קֳדָם-לוֹ הָעִיר כִּנְוֵה-עֵדֶן.


מִן הָאֳנִיָּה רָאָה בָתֶּיהָ הַלַּבְנוּנִיִּים תַּחַת רוּם-תְּכֵלֶת וַיֹּאהֲבֶנָּה.


אַחַר, מִבֵּית-מָלוֹן בְּשׁוֹרֶשׁ אַלֶנְבִּי, עָרַב בְּאָזְנָיו בַּבְּקָרִים הַצְּהֻבִּים


צִלְצוּל דַּק לְפַעֲמוֹנֵי צַוְארֵי-גְמַלִּים,


גְּמַלֵּי-עַרְבִיאִים, עוֹשִׂים רְחוֹבוֹת-עִיר קַפַּנְדְּרִיָּה


מִיָּפוֹ אֶל כְּבִישֵׁי-מִזְרָח וְחוֹלוֹת-צָפוֹן,


וְלֹא עָיֵף מֵהַקְשִׁיב בַּחֲצָאֵי-לֵילוֹת זִמְרַת בַּחוּרִים וּבַחוּרוֹת


בְּעָבְרָם תַּחַת חַלּוֹן,


וּלְעוֹלָם פֶּלֶא לְפָנָיו שִׂיחַת יְלָדִים עִבְרִית, אַף קְרִיאָתָם


כְּמִשְׁפַט-בּוֹגְרִים שְׁלָטִים וּכְרוּזִים עַל גְּדֵרוֹת וְקִיּוֹסְקִים.


לְאַחַר מִכֵּן נוֹדְעָה לוֹ מְצוּקַת הַדִּירוֹת:


עַסְקָנִים אֳשֶׁר, בִּהְיוֹתָם שְׁלִיחִים בַּמַּעֲרָב הַתִּיכוֹן בְּאַמֶּרִיקָה,


הָיוּ מַרְאִים לְאוֹר רוֹב חִבָּה,


עַכְשָׁו, בְּשִׁבְתָּם בַּמּוֹלֶדֶת, הִקְפִּיאוּ פָּנִים, מָשְׁכוּ כָתֵף, אָמְרוּ:


רַבִּים הַמְבַקְּשִׁים פִּנָּה וְאֵין לָהֶם.


בִּקֵּשׁ מָקוֹם בַּמּוֹשָׁבוֹת הַסְּמוּכוֹת – פֶּתַח תִּקְוָה וְרִאשׁוֹן לְצִיּוֹן,


בִּכְפָרִים מְאֻבָּקִים מַשְׁקִיפִים עַל פְּנֵי שְׂדוֹת צַבָּרִים וְקוֹצִים,


וְלֹא מָצָא.


וּכְבָר אָמַר לָקַחַת סְפִינָה בַּחֲצִי-כַסְפּוֹ הַנּוֹתָר לוֹ וְלָשׁוּב אַמֶּרִיקָתָה,


כִּי אֵין עִיר וּכְפָר נוֹתְנִים גַּג לְעֶדְרוֹ הַקָּטָן. אַךְ נוּבָה אִשְׁתּוֹ


הִפְצִירָה בוֹ: ""תֵּן לִי לָלֶדֶת כָּאן. אוּלַי מִן הַיֶּלֶד הֶחָדָשׁ


יָקוּם לָנוּ שׁוֹרֶשׁ נֶאֱמָן בָּאָרֶץ.""


וַיְהִי בְּטַיֵּל אוֹר עִם בְּכוֹרוֹ יַקִּיר בְּאַחֲרִית-עִיר,


נִקְרָה לְפָנָיו הַבַּיִת הַסָּמוּךְ לַיַּרְקוֹן,


לָרִאשׁוֹנָה חֶדֶר אֶחָד לָדוּר לַמִּשְׁפָּחָה,


וּלְאַחַר שִׁשָּׁה שָׁבוּעוֹת, חֶדֶר נוֹסָף אֲשֶׁר פֻּנָּה.


וּבְעוֹדוֹ תָּמֵהַּ עַל עֲתִידוֹתָיו פֹּה וְתָר אַחַר מִשְׁעַן-פַּרְנָסָה,


הָפְכָה לְעֵינָיו הַקִּרְיָה-הָאִידִילְיָה לְלֵב עָצוּם, קַדַּחְתָּנִי:


חֻתּוֹךְ חוֹלוֹת לִכְבִישִׁים, הִתְפַּשֵּׁט פּוֹעֲלֵי-בִנְיָן זְרִיזִים כְּצָבָא מְנַצֵּחַ;


בַּחוּרוֹת כְּבַחוּרִים, קִצְרוֹת-מִכְנָסַיִם, וְאֻמְנוּת-בַּחוּרִים בְּיָדָן –


סַיָּדוֹת וְטַיָּחוֹת וּמַעֲלוֹת-לְבֵנִים בְּפִגּוּמִים;


הֲקָמַת בֵּית-חוֹמוֹת בִּן חוֹדֶש, בֵּית-מִשְפָּחָה בְּדֵי שְׁבוּעַיִם,


וּמָקוֹם, הָיָה רוֹבֵד-עָפָר לִפְנֵי עֶשְׂרִים יוֹם, הִנֵּה הוּא שְׁכוּנָה בְּנוּיָה,


עַל דִּירוֹת וְגִנּוֹת וַחֲנוּיוֹת וּמְלוֹנִים וּמִסְעָדוֹת.


וּבֻלְמוּס שֶׁל רְוָחִים תָּקַף הַתּוֹשָׁבִים:


בַּעַל-בַּיִת מְחַלֵּק בֵּיתוֹ לַחֲדָרִים מֻשְׂכָּרִים,


יֵשׁ לוֹ קוֹמָה אַחַת – רוֹצֶה שְׁתַּיִם, יֵשׁ לוֹ חָצֵר– מוֹסִיף אַגָּף לְבִנְיָנוֹ,


מַרְבֶּה שְׁכֵנִים מַרְבֶּה מָמוֹן, שֶׁבַע לִירוֹת חֲצִי הַחֶדֶר,


וְחָמֵשׁ לִירוֹת הַמְּאוּרָה, וְתַשְׁלוּם שָׁנָה לְמַפְרֵעַ.


כִּי נָפְלוּ לָעִיר יְהוּדֵי פּוֹלִין, אַנְשֵׁי הַמּסְחָר הַזָּעִיר וְחָרָשׁוּת-הַיָּד,


חֲבִילוֹתֵיהֶם עַל עֲגָלוֹת עֲרָבִיּוֹת, שְׂכוּרוּת עַל יַד נְמַל יָפוֹ,–


בָּרְחוּ מִשִּׁנְאָה דּוֹרְסָנִית וּמֶטַּבַח מִתְרַחְרֵחַ לָבוֹא.


נִקְבְּצוּ הֵנָּה יְהוּדֵי גֶרְמַנִיָּה, מְנֻמָּסִים, מֻמְחִים לִרְפוּאָה וְהַנְדָּסָה,


רְהִיטֵיהֶם מְצֻעְצְעֵי-פִתּוּחִים וּפְסַנְתְּרֵיהֶם כְּבֵדִים – הַכֹּל עָרוּךְ וּמְסֻדָּר


בְּ“לִיפְטִים” עֲנָקִיִּים, רוֹבְצֵי-רוֹכְבֵי עַל מְכוֹנִיּוֹת-מַשָּׂא


(עוֹד לֹא בָּא הַפֶּתֶן הַבֶּרְלִינִי עַד חֵקֶר זִמָּתוֹ, טֶרֶם הִצִּית תַּנּוּרֵי-אָדָם;


בָּעֵת הַהִיא הָיָה נוֹטֵל מִחְיָה וּמַעֲמָד אַךְ מוֹתִיר נֶפֶשׁ וּכְלֵי-בַית לִפְלֵטָה)


וְעַל הַ“לִּיפְטִים”, לִכְשֶׁהוּרַק מִטְעָנָם, קָפְצוּ דַלִּים בּוֹרְחֵי-תֵימָן,


קָרְעוּ בָהֶם חֲלּוֹנוֹת וּדְלָתוֹת וַעֲשָׂאוּם מִשְׁכְּנוֹת-מִשְׁפָּחָה,


וַיָּצִיצוּ בָּעִיר רְחוֹבוֹת שֶׁל “לִיפְטִים”, סֻכּוֹת “דּוֹד טּוֹם” לְעוֹנִי וְדַחֲקוּת,


מִתְחָרוֹת עִם אַרְדִּיכַלּוּת קֻבִּיסְטִית נוֹסַח-וִינָה וְנוֹסַח-אוֹסְלוֹ .


נִרְאוּ גַם סוֹחֲרִים אַמֶּרִיקָאִים, מֻכֵּי מַשְׁבֵּר,


בָּאוּ לְנַסּוֹת מַזָּלָם מֵחָדָשׁ בָּעִיר הָעִבְרִית –


נָפְלוּ וְהָשְׁלְכוּ וְנִדְחֲקוּ פֹּה כָּל אֵלֶּה, הֵם וְיַלְדֵיהֶם וּנְשֵׁיהֶם וְזִקְנֵיהֶם.


אוֹר אֲשֶׁר עִבְרִית וְאַנְגְּלִית תַּחַת לְשׁוֹנוֹ, סֻפַּח לְהוֹרָאָה,


הָעֳמַד לִפְנֵי מַחֲלָקוֹת צְפוּפוֹת, צֹאן-יָהּ מְעוֹרָבוֹת:


גִּדּוּלֵי חֵרוּת מִנֵּס צִיּוֹנָה וְזִכְרוֹן יַעֲקֹב


(אֲבוֹתֵיהֶם הֶחֱלִיפוּ מַחֲרֵשָׁה בְּכַף-סַיָּדִים),


יַלְדֵי גֶרְמַנִּים, יְדוּעֵי מִשְׁמַעַת, לוֹעֲגִים בְּלִבָּם


לִסְדָרִים לֹא-סְדָרִים בְּבֵית-אֻלְפָּנָם הֶחָדָשׁ;


עֵינַיִם מוֹנְגּוֹלִיּוֹת לְשׁוֹמְרֵי-כְבָשִׂים מֵהַרֲרֵי-קַוְקַז;


עֵינַיִם לוֹהֲטוֹת מֵעֲרָב דְּרוֹמִית וִישִׁימוֹנֶיהָ;


יַלְדֵי-“חֶדֶר” מֵעֲיָרוֹת שְׁקוּעוֹת-מַסּוֹרֶת,


בָּנוֹת רָפוֹת לָאַרִיסְטוֹקְרַטִּיָּה הַמִּתְפּוֹלֶנֶת –


בְּלִיל תַּרְבּוּיוֹת וְגִבּוּל לְשׁוֹנוֹת, שִׁבְרֵי מוֹרָשׁוֹת, קִטְעֵי דוֹר כָּתוֹת וּמְקוֹרָע,


מִי יְחַשְּׁלֵם, מִי יַלְחִימֵם לִכְלִי בְרֵאשִׁית, צְבַת חֲלוצִית?


מִי יִיצַק בָּהֶם זִכְרוֹן אֻמָּה וַחֲזוֹן אֻמָּה?


מוֹריִם עִבְרִים, הִשְׁבַּעְתִּיכֶם;


אִם לֹא תִצְרְפוּ, עִם לֹא תַהַלְמוּ אֵלֶּה חֲצַץ-אָדָם לְמוֹ גּוֹי אֶחָד,


אִם לֹא תָשִׁיתוּ בְּלִבָּם וְעַל שִׂפְתוֹתֵיהֶם הוֹד-עִבְרִית,


יְקַר-קִנְיָנִים מְאַגֵּד דּוֹרוֹת, אֲרוֹן מִשְׁמֶרֶת קֳדָשִׁים,


מִזְבֵּחַ לְשֶׁפֶךְ-רֶגֶשׁ, מְנוֹרַת-יְצִירָה וְלֶחֶם-מַדָּעִים,


אִם לֹא תַרְחִיבוּ בְּנַפְשָׁם חֶשְׁבּוֹן-מִסְפָּרִים וּמְדִידוֹת-תֵּבֵל


עֲדֵי מֶשֶׁק-מְדִינָה כָּשֵׁר


וּשְׁקִילָה מוּסָרִית אֲשֶׁר לָאָדָם בְּשֻׁתָּפוּת עִם הַהַשְׁגָּחָה,


אִם לֹא תוֹלִיכוּם בְּדַרְכֵי זִמְרָה אֶל סוֹד אִחוּד הַסְּפִירוֹת,


הַתְנַגֵּן חֶסֶד מִתּוֹךְ גְּבוּרָה, הִתְהַרְמֵן בִּינָה אֶת תִּפְאֶרֶת,


אִם לֹא תְקַדְּשׁוּ עֲלֵיהֶם אֶת הַגּוּף, אֲרוּג חָכְמַת יַד-אֵל,


אֹהֶל כְּבוֹדוֹ וּמַכְשִׁיר עֲבוֹדָתוֹ, לְשָׁמְרוֹ בִּבְרִיאוּת וְטוֹהַר –


זוֹ מַלְאֲכוּתְכֶם וְצַוְכֶם מִפִּי שְׁכִינַת הַדּוֹר! –


וְאוֹר לֹא חֵילוֹ לְכַךְ,


כְּי נָתוּן הָיָה לְעֶשְּתֹּנוֹתַיו פְּנִימָה, וְלֹא מָשַׁל בְּעֵרֶב הַצַּמּוֹת וְהַגֵּז,


בָּבוֹת-הָעַיִן הַחוּמוֹת וּבַּבוֹת-הָעַיִן הַחַשְׁמַלִּיּוֹת,


וְהַפַּחֲזוּת וְהַפִּטְפּוּט וְהַצְחוֹק.


וַיְהִי כִּי הֶלְאוּהוּ שְׁעוֹת שֶׁל מְלַמְּדוּת בְּלִי נוֹתֶנֶת פְּרִי,


וַיְטַיֵּל בְּשֶׁטַח-הַחוֹף, הָסֵר מַנְעָלָיו וְהָרְטֵב רַגְלָיו בַּגָּל הַנִּכְנָס,


זוּן עֵינָיו בַּסְּפִינוֹת עַל יַד יָפוֹ וּבְתֶיאַטְרוֹן מִקְהֲלוֹת-הָעֲנָנִים


מֵעַל תַּלְמֵי-הַיָּם הָאַחְלָמִיִּים,


עָבוֹר עַל פְּנֵי בִּנְיַן-הַפּוֹעֲלִים הָאָדוֹם,


צָעוֹד תַּחַת סַלְעֵי-הַגְּבָעוֹת, שָׁם רְצוּעַת-הַחוֹף מְצֵרָה וּמִזְדָּעֶרֶת,


יָצוֹא אֶל גְּדוּד הַבָּתִּים הַחֲדָשִׁים, הִתְלַקְּטוּת תֵּבוֹת מְרֻבָּעוֹת,


נַווֹת צְנוּעִים לַפּוֹעֲלִים בִּשְׁכוּנַת-הַצָּפון.


וְכוֹחַ שָׁאוּב מִשֶּׁמֶשׁ וְרוּחַ לֹא כִפֵּר עַל כּוֹחַ אָבוּד בִּיגִיעַת מַחֲלָקָה,


וּכְבוֹא אוֹר בֵּיתוֹ, הִתְפַּרְקֵד עַל סַפָּה, שָׁכַב אֵין-נַמְנֵם וָדוֹם.


תַּחַת זֶה, נִתְּנָה לוֹ מֶמְשָׁלָה ְשַׁדְמוֹת-כְּתַב, סִפֵּר ְתוֹכָן


עַל גְּמַלִּים, מְפֻסָלִים שַׁחַם נֶגֶד אוֹר-שָׁמַיִם,


עַל צִפּוֹר חַרְטֻמָּנִית, מְנַקֶּרֶת-מְנַקֶּבֶת הַחוֹל לִמְזוֹנוֹתֶיהָ,


וְעַל קִלּוּחַ-מַיִם, נִסָּח בָּרוּחַ, מִבֶּרֶז שֶּבֶּחָצֵר,


עַל מַרְאוֹת-חַלּוֹן בַּחֲנוּיוֹת וְעַל הֲלִיכוֹת-שְׁכֵנִים.


חִיְּכָה לְאוֹר כְּנֵסִיַּת-הָעֵט,


הֵסֵב עִם סוֹפְרִים צְעִירִים, נוֹטְרֵי-קָפֶה, אָפְנוֹת פָּרִיס וּמוֹסְקְבָה יְבוּאָם,


נִלְוָה קַשּׁוּב אֶל סוֹפְרִים זְקֵנִים, כִּבְדֵי תוֹרָה.


שְׁעוֹנָם שְׁעוֹן מֶנְדֶּלִי וּמַקְלָם מַקֵּל אַחַד-הָעָם,


וְהֵם מִתְקַלְּבִים בְּקַסִּינוֹ בְּנוּיָה עֵל גַּלִּים.


וּבִקְרוֹב יְמֵי נוּבָה לָלֶדֶת,


עָקַר עַצְמוֹ מֵהוֹרָאַת-קֶבַע בְּבָתֵּי-אֻלְפָּן, מִתּוֹךְ נִמּוּק-שֶׁבַּפֶּה


כִּי אֵין מַשְׁגִּיחַ לְיַלְדֵי בֵיתוֹ אֶלָּא הוּא.


 
פֶּרֶק לֹא רָאֲתָה

לֹא רָאֲתָה אִמָּא נוּבָה בְּקִרְיַת-כָּלֵב שֶעַל-יַד אֲגַם-אִירִי,


אֵיךְ נוֹלְדוּ לָהּ יְלָדֶיהָ הַקּוֹדְמִים, כִּי רוֹפְאֵי-הַמָּקוֹם


בְּסַם מַרְדִּים מְשַׁכְּכִים חֶבְלֵי-מַשְׁבֵּר.


וְאוּלָם פֹּה, בְּבֵית-הַחוֹלִים “הֲדַסָּה”, מְקוֹם בּוֹ אָחוֹת תְּיַלֵּד בִּדְרָכִים נוֹשָׁנוֹת,


הִשְׁגִּיחָה תּוֹךְ מַדְקְרוֹת-כְּאֵב, כֵּיצַד הַיֶּלֶד יוֹצֵא


שָׁלֵם, יָפֶה, שְׁזוּף-הִתְאַמְּצוּת וְרָטֹב שְׂעָרוֹ הַשְּׁחַרְחַר,


מַשְׁמִיעַ צִוְחָתוֹ הָרִאשׁוֹנָה בֶּעֱזוּז,


וַתַּעֲלוֹץ בְּעָלֶץ. אַךְ הִנֵּה אֲפֵלָה נוֹפֶלֶת עָלֶיהָ,


נַפְשָׁהּ עוֹמֶמֶת בָּהּ כְּנוֹטָה לִכְבִיָּה,


וְדָמָהּ שׁו­ֹטֵף חוּצָה, הוֹלֵךְ הָלוֹךְ וְחָסוֹר מִגּוּפָהּ.


לִבְסוֹף פָּקְחָה עֵינֶיהָ וּמָצְאָה רוֹפֵא מְטַפֵּל בָּהּ,


רוֹפֵא מְהֻלָּל בֶּן-בְּנוֹ שֶׁל סוֹפֵר מְהֻלָּל,


אֲשֶׁר מִבֵּית-קָפֶה הֻבְהַל לַעֲמוֹד לָהּ בְּסַכָּנָתָהּ.


נִפְסַק זֶרֶם-הַדָּם, וּלְאַט-לְאַט שָׁבוּ לָהּ מְאוֹדֶיהָ.


שָׁכְבָה תַּחַת סְדִינָהּ, שְׁקוּפַת-עוֹר, צְנוּמָה וְלֵאָה,


וְשָׂמְחָה כִּי לְמַעַן תִּינוֹקוֹתֶיהָ תִּחְיֶה.


וּבוֹ בַלַּיְלָה,


בַּבַּיִת בִּקְצֵה-צָפוֹן, הַקְּטַנָּה רְנָנָה מִתְהַפֶּכֶת בְּחוֹם,


גּוֹנַחַת, נֶחֱנֶקֶת, רֶגַע נִרְדֶּמֶת, וְשׁוּב מִתְעוֹרֶרֶת בִּרְעִידָה.


וּבַחַלּוֹן הַחוֹלוֹת, הֶעָפִים בַּחֲשֵׁכָה, שׂוֹרְטַים, מִדַּפְּקִים,


נִגְרָפִים בְּסַחַף-אֲנָחוֹת, וְהַיָּם נִשְמָע בְּנָהֳמוֹ.


אֵי יֻקַּח רוֹפֵא בְּשָׁעָה זוֹ?


דָּפַק אַבָּא אוֹר בְּדֶלֶת חַדְרֵי בַּעֲלֵי-הַבַּיִת,


לִשְׁאוֹל מִפִיהֶם עֵצָה; דָּפַק בְּעוֹז, וְלֹא עָנוּ –


הַאִם בְּמֵזִיד הִתְנַכָּרוּ, אוֹ עָמְקָה מְאֹד שְׁנָתָם?


שָׁב אֶל סַפַּת-הַיַּלְדָּה, וְהִיא מְדַבֶּרֶת בְּקָדְחָהּ:


“אֲנִי רוֹאָה סוּסִים שְׁחוֹרִים! עֲגָלָה עִם אַרְבָּעָה סוּסִים שְׁחוֹרִים!”


נִבְהַל אַבָּא לְשֵׁמַע אֵלּוּ הַמִּלִּים הַסִּמְלִיּוֹת מִפִּי תִינוֹקֶת


אֲשֶׁר קָטְנָה מִדַּעַת מָשָׁל וָסֵמֶל,


וְחָלְפָה בוֹ מַחֲשָׁבָה, מֵאֵין תְּנַאי וּקְנוּנְיָּה עִם טְמִירוֹת:


“אִם נֶחֱרַץ עַל וָלָד לְהִסְתַּלֵּק, יְהא זֶה הֶחָדָשׁ שֶׁאֵינוֹ מֻכָּר, וְלֹא תִנוֹקֶת זוֹ.”


בָּזְקָה הַמַּחֲשָׁבָה, וַתִּשָּׁכַח מֶנּוּ.


מִבְּלִי דַעַת אִם הוּא עוֹשֶׂה כַּנָּכוֹן,


עֵרַב כֹּהַל עִם מַיִם, וְשִׁפְשֵׁף מֵצַח הַתִּינוֹקֶת, רַקּוֹתֶיהָ וְיָדֶיהָ.


עַד-בֹּקֶר חֻלְּצָה מֵחוֹם.


רוֹפֵא מִצְּרִיף “קֻפַּת חוֹלִים” שֶׁבַּשְּׁכוּנָה הֵעִיד: ""אַךְ צַנֶּנֶת הִיא זוֹ,


וּרְפוּאָה קְרוֹבָה.""



בְּיָדָיו הוֹרִיד אוֹר אֶת הַתִּינוֹק הַיִּלּוֹד לוֹ בְּמַדְרְגוֹת בֵּית-הַחוֹלִים


אֶל סֻכַּת-הַבְּרִית אֲשֶׁר בַּחֲצַר הַמּוֹסָד, וּבְיָדָיו הֶעֱלוּהוּ בַּחֲזָרָה.


וְהַבְּרִית – בְּפַשְׁטוּת וּבִקְצָרָה:


מוֹהֵל צְהַבְהַב-הַזָּקָן בֵּרַךְ: “זֶה הַקָּטָן גָּדוֹל יִהְיֶה…”


וּשְׁנֵי סוֹפְרִים-פַּרְנָסִים, עוֹרְכִים בְּיִשְׂרָאֵל,


הָאֶחָד, מִצְחוֹ כּוֹבֶד-לַמְדָּנוּת וְהַעֲמֵק חֲצִיָבָה בְּמַחֲשָׁב,


הַשֵּׁנִי, עֵינָיו לִירִיּוּת רַכָּה וְתַרְבּוּת-בּינָה,


(יְחִידִים אֲשֶׁר בָּאוּ מִכָּל מַּכָּרֵי אוֹר),


אַף הֵם בְּבִרְכָּתָם, צָרֵף לַבְּרָכָה בַּקָּשָׁה


שֶׁיַּעֲמִיד אוֹר גַּם וְלָדוֹת סִפְרוּתִיִּים לִכְתַב-עֵת שֶׁלָּהֶם.


וַיִּקְרָא אוֹר אֶת שֵׁם הָרַךְ הַנִּמּוֹל שֶׁלֶמְיָהוּ, לֵאמֹר:


שָׁלֵם יִהְיֶה לִבּוֹ עִם אֱלֹהִים וּבְשָׁלוֹם יִחְיֶה אֶת אֲנָשִׁים.


 
פֶּרֶק אַרְבַּע דִּירוֹת

אַרְבַּע דִּירוֹת הָיוּ לָהֶם לְאוֹר וּלְבֵיתוֹ בְּשָׁנִים שָׁלוֹש אֲשֶׁר עָשׂוּ בְּתֵל-אָבִיב.


רִאשׁוֹנָה – הַמָּעוֹן בְּאַחֲרִית צְפוֹן-עִיר, סִמָּנָיו – יָם וְיַרְקוֹן,


וּבְעָלָיו-יוֹשְׁבָיו: אִשָּׁה בַּת פּוֹלִין קוֹלַנִּית-קִלְלָנִית, חֲשׂוּכַת-בָּנִים,


בֶּן-זוּגָהּ הַמְדֻכָּא, הַדֵּהֶה, פּוֹעֵל בָּעִיר,


שָׁב הַבַּיְתָה סָחוּט, סוֹעֵד, קוֹרֵא עִתּוֹן אִידִי מֵאַמֶּרִיָקה


וְסָר לִישׁוֹן, לְעוֹלָם לֹא אוֹמֵר כְּלוּם,


וַאֲחוֹתָהּ, רַוָּקִית דַּקָּה-צְנוּמָה,


מְצַבַּעַת פָּנֶיהָ מִתּוֹךְ תִּקְוַת-חָתָן הוֹלֶכֶת וְרָפָה.


וַתִּדְבַּקְנָה הָעֲקָרָה וְהָרַוָּקִית בִּרְנָנָה בַּת-אוֹר הַקְּטַנָּה,


לִמְּדוּהָ לוֹמַר “אַ שטיקעלע בּרויט” וּלְקַבֵּל פְּרוּסַת-לֶחֶם חֵלֶף אֲמִירָתָהּ,


וְצָחֲקוּ צְחוֹק גָּדוֹל מִדֵּי הִשָּׁנוֹת מִשְׂחָק זֶה


שֶׁל קַבְּצָנוּת מִצַּד הַיַּלְדָּה וּנְדָבָה מִצִּדָּן.


בִּימֵי שֶׁבֶת הַמִּשְׁפָּחָה בַּדִּירָה הַהִיא חָלָה לֵידַת שֶׁלֶמְיָהוּ,


וָלָד חֲמִישִׁי לְאוֹר וְנוּבָה.


אַךְ שָׁבוּעַ נִתַּן לַיּוֹלֶדֶת לִשְׁהוֹת בְּבֵית-הַחוֹלִים “הֲדַסָּה”,


כִּי תּוֹר הַמְחַכּוֹת אָרוֹךְ.


וְטֶרֶם הֶחֱלִיָמה כָּלִיל,


וְטֶרֶם חֲזוֹר הָעֲגִילוּת אֶל פָּנֶיהָ וְהָאוֹר אֶל שְׁחוֹר-עֵינֶיהָ,


שָׁבָה אֶל תְּבִיעוֹת-יוֹם וְסִבְלוֹתָיו:


קְנִיַּת מְזוֹנוֹת וַהֲכָנָתָם, וְהַלְבָּשָׁה וְהַנְעָלָה, וּכְבִיסָה וּרְחִיצָה.


פַּעַם, בְּאֵין אִמָּא נוּבָה בַּבַּיִת, שָׁמַע אוֹר אֶת רְנָנָה


צוֹעֶקֶת צַעֲקַת-מַכְאוֹב מֵחֲדַר בַּעֲלַת-הַבָּיִת.


דָּפַק וְשָׁאַל: “מַה יֵשׁ?”


“רַק נְשִׁיקָה עַזָּה נְשַׁקְתִּיהָ,” אָמְרָה בַּעֲלַת-הַבַּיִת


בְּשַׁחְרֲרָהּ אֶת הַתִּינוֹקֶת הַבּוֹכָה.


“לֹא לְכָךְ נוֹצְרָה,” אָמַר אוֹר; וַיֵּדַע כִּי מֵעַכְשָׁו


שׂוּמָה עָלָיו לִשְׁמוֹר וּלְהַרְחִיק הַתִּינוֹקֶת מִזּוֹ הָאִשָּׁה וּמֵאֲחוֹתָהּ,


כִּי לֹא בִּבְרִיאוּת חִבָּתָן אוֹתָהּ.


הַהַרְחָקָה מֵאֲלֶיהָ בָּאָה. בַּעֲבוֹר רוּחַ-הַרְוָחִים אֶת הָעִיר,


הֶחֱלִיטוּ הַבְּעָלִים לְהַגְדִּיל בֵּיתָם, הוֹסֵף אֲגַפֵּי-דִירָה חֲדָשׁים לוֹ,


וּלְמִשְׁפַּחַת אוֹר נִתַּן הַצַּו לְפַנּוֹת חַדְרֵיהֶם.


בֵּינְתַּיִם הֵחֵל קוּם בַּיִת חָדָשׁ, בְּיֶתֶר קֵרוּב לַיָּם וּלְשֶׁפֶךְ-הַיַּרְקוֹן,


אַחֲרוֹן שֶׁבְּאַחֲרוֹן לִפְאַת צָפוֹן.


תֵּימָנִיָּה צְעִירִה, פָּנֶיהָ מְזִיגָה רַכָּה שֶׁל כּוּשׁ וִיהוּדָה,


אֵם לְיַלְדָּה וּלְיֶלֶד גְּדוֹלֵי-עַיִן,


הִיא הַבּוֹנָה בְּמָעוֹת שְׁלוּחוֹת לָהּ מִבַּעֲלָהּ הַגָּר בִּנְיוּ-יוֹרְק.


שָׁם אִוָּה אוֹר לְהִכָּנֵס. הַבְּנִיָּה בְּיַד הַתֵּימָנִיָּה מִתְנַהֶלֶּת לְאִטָּהּ,


וּבֵינְתַּיִם בַּעֲלַת-הַבַּיִת מִפֹּה (וְאִם הִיא מְקַבֶּלֶת שְׂכָרָהּ בְּעִתּוֹ)


דּוֹחֶקֶת וּמְפָעֶרֶת פִּיהָ: ""צְאוּ, צְאוּ!


מַהִּ-כִּי הִתְיַשַּׁבְתֶּם עָלַי וּמְמָאֲנִים לָצֵאת?""


אוֹר, לִתְקוּפַת שִּבְתּוֹ עִם מִשְׁפַּחְתּוֹ אֵצֶל הָאִשָּׁה הַהִיא,


קָרָא דֶּרֶך הִתּוּל: “גָּלוּת פּוֹלִין”.


בְּשָׁעָה טוֹבָה בָּא הַבַּיִת הֶחָדָשׁ לִגְמַר-בִּנְיָן.


אֲגַב הַעְתָּקָה מִדִּירָה לְדִּירָה, אָבְדָה לָהּ לְנוּבָה שִׂמְלָה יָפָה,


וְהֵיטֵב נִצְטָעֲרָה עַל כָּךְ


(וְלֹא יָדְעָה מַה הִיא עֲתִידָה לְאַבֵּד בְּהַעְתָּקָה שְׁנִיָּה),


חֶדֶר אֶחָד לָקְחָה לָהּ הָאִשָּׁה הַתֵּימָנִיָּה לְעַצְמָהּ וְלִשְׁנֵי יְלָדֶיהָ,


וְיֶתֶר הַבַּיִת הִשְׂכִּירָה לְמִשְׁפַּחַת-אוֹר;


אֲבָל לֹא אָרְכוּ הַיָּמִים, וְנֶעֶשְׂתָה שֻתָּפִית לַמְקָרֵר וְלַמִּטְבָּח,


וְלִבְסוֹף – אַף לִסְעוּדוֹת (שֶׁלֹּא בְּטוֹבָתָהּ וְשֶׁלֹּא לִרְצוֹנָהּ,


כִּי הַבְּנִיָּה שָׂרְפָה רוֹב כֶּסֶף, וּבַעֲלָהּ מִמֶּרְחָק


לִמְזוֹנוֹת אִשְׁתּוֹ וְצֶאֱצָאָיו לֹאָ דָאָג).


גְּדוֹלָה מִצְוַת הַכְנָסַת-אוֹרְחִים אֵצֶל אַחֵינוּ יוֹצְאֵי-תֵימָן.


בָּאוֹת קְרוֹבוֹת, בָּאוֹת מְיֻדָּעוֹת, אֵלּוּ מִירוּשָׁלַיִם וְאֵלּוּ מִגְּבוּל-יָפוֹ,


וְהֵן מִתְיַשְּׁבוֹת כִּבְנוֹת-בַּיִת, שֹׁוטְפוֹת רִצְפָּה, שׁוֹפְתוֹת קְדֵרָה,


וּמַרְבּוֹת הַדּוֹחַק. וְלֹא נִתְקָרְרָה דַעְתָּהּ שֶׁל בַּעֲלַת-הַבַּיִת


עַד שֶׁהֶעֱמִידָה לוּל שֶׁל תְּרֵיסַרַיִם תַּרְנְגּוֹלֹות בִּמְבוֹא הַדִּירָה.


עַל זֹאת כָּעַס אוֹר, זָנַח תּורַת “צַעַר בַּעֲלֵי חַיִּים” (וְהוּא צִמְחוֹנִי),


וְהוֹצִיא הַלּוּל הַחוּצָה אֶל חוֹם-הַיּוֹם.


בִּימֵי שֶׁבֶת אוֹר בַּבַּית הַזֶּה


עָלְתָה כְּמוֹ בְּטַבַּעַת-שְׁלֹמֹה “הַתַּעֲרוּכָה” עַל שְׂפַת הַיַּרְקוֹן,


בִּיתָנִים לְהַצָּגַת מַמְלָכוֹת סְחוֹרָתָן וְהָאָרֶץ תּוֹצַרְתָּהּ,


תֵּיאַטְרוֹנוֹת אֵין-גַּג לְחֶזְיוֹנוֹת תַּחַת כּוֹכָבִים,


שָׂדוֹת וְגִנּוֹת אַרָעִיִּים לְהַדְגָּמַת פְּרִי חַקְלָאוּת, נַחֲלֵי-מַיִם וּשְׁבִילֵי-דְרוֹךְ,


זֶה יְריִד-הַמִּזְרָח, וְסִמְלוֹ וְדִגְלו – הַגָּמָל הַמְעוֹפֵף.


אַף בְּדִירָה זוֹ הָיְתָה לְאוֹר הִתְוַדְּעוּת גּוֹרָלִית עִם אִשָּׁה לֹא-אִשְׁתּוֹ.


לָץ אוֹר וְקָרָא לְתַחֲנָתוֹ הַשְּׁנִיָּה בְּתֵל-אָבִיב: “גָּלוּת תֵּימָן”.


חֲלַל-דִּירָה שְׁלִישִׁי –


בְּבַיִת פּוֹרֶה דִירוֹת מַעְלָה, מַטָּה וְצִדָּה,


מַצְמִיחַ מַדְרֵגוֹת וְסֻלָּמוֹת וּדְלָתוֹת,


בּוֹדֵד הַבַּיִת בְּמִגְרַשׁ-חוֹל הַמְנֻקָּד כַּלָּנִּיּוֹת וּפְרָגִים.


בַּעַל-הַבַּיִת, קְטַן-קוֹמָה וְזָרִיז,


מְמַלֵּא עִִם מִשְׁפַּחְתּוֹ הַדִּירָה הָעִקָּרִית,


לְפָנֶיהָ גִּבְעַת-פְּרָחִים, וּשְׁאָר הַדִּירוֹת עוֹדָן בַּעֲשִׂיָּתָן.


זְמַן קָצֵר שָׁהָה הָאִישׁ בְּקַלִּיפוֹרְנִיָּה,


הוֹצִיא מִשָּׁם אַף רַב לְהָרִיחַ כְּסָפִים,


דִּקְדּוּק בְּמִצְווֹת פְּסַנְתֵּר וּרְהִיטִים,


וְקוֹרְטוֹב שֶׁל אַנְגְּלִית מְשֻׁבָּשֶׁת.


הַבָּאִים לִשְׂכּוֹר דִּירָה


יַסְבִּיר לָהֶם פָּנִים כְּאִלּוּ הֵם אוֹרְחָיו, יֵשֵׁב אִתָּם אֶל שֻׁלְחַן תֵּה,


יַבְטִיחַ שֶׁהִנֵּה-הִנֵּה


הַחֲדָרִים מוּכָנִים יִהְיוּ לִשְׁכּוֹן-בָּם מִקֵּץ שָׁבוּעַ, בְּיּוֹם פְּלוֹנִי.


הֶאֱמִינוּ לוֹ אוֹר וְנוּבָה.


בִּקֵּשׁ הַבֵּן הַבְּכוֹר יַקִּיר לָרוּץ מֵעֵבֶר לִשְׁנֵי כְבִישִׁים,


וּלְהִוָּדַע אִם בֶּאֱמֶת הַדִּירָה הַחֲדָשָׁה מִכּוֹנָנֶת,


עִכְּבוּ בְיָדוֹ הוֹרָיו: “אַל תַּטְרִיד אֲנָשִׁים חִנָּם.”


אִךְ חָכַם מֵהֶם הַבֵּן, כִּי בְּהַגִּיעָם בַּיּוֹם הַמְיֻעָד לְעֵת עָרֶב


עִם כְּלֵי-בַיִת, מַלְבּוּשִׁים וּסְפָרִים – מַשָּׂא שְׁתּי עֶגְלוֹת-פְּרָדוֹת –


חֲבִילֵי-חֲבִילוֹת בְּיָדָם,


וִילָדִים מְיֻגָּעִים מִסָּבִיב לָהֶם וּעַל זְרוֹעוֹתֵיהֶם,


מָצְאוּ כִּי הַדִּירָה עוֹד לֹא מְטֻיֶחֶת, וְהִיא נְעוּלָה, וּמַפְתֵּחַ אָיִן.


שָׁם נִפְרַץ פֶּרֶץ בְּמִשְׁפַּחַת אוֹר וְנוּבָה,


וַיִּקְרָא אוֹר לַמָּקוֹם “חֲצַרְמָוֶת”.


דִּירָה רְבִיעִית – בְּבֵית-חוֹמוֹת עִירוֹנִי בִּרְחוֹב זַנְגְּבִיל,


כִּי הִתְחִילוּ רְחוֹבוֹת מִסְתַּמְּנים, מִתְכַּנִּים בְּשֵׁמוֹת, אַף בִּצְפוֹנָהּ שִׁל עִיר.


אַרְבַּע קוֹמוֹת לַבַּיִת, דִּירוֹתַיִם לְקוֹמָה,


מִגַּגּוֹ וּמֵעֶליוֹנֵי-חַלּוֹנוֹתָיו יִרְאֶה הָרוֹאֶה אֶת כָּל הַשְּׁכוּנָה הָרְחָבָה


וְאֶת הַיַּרְקוֹן בְּהִתְפַּתְּלוֹ עַד נָפְלוֹ אֶל הַיָּם:


שׂוֹבַע-תִּפְאֶרֶת לְנוּבָה


מִדֵּי עֲלוֹתָהּ הַגַּגָּה מִדִּירָתָהּ בַּקּוֹמָה הָרִאשוֹנָה לְעֵסֶק כּבָסִים,


וְכִפּוּר לָהּ עַל הַהֲלִיכָה בַּמַּדְרֵגוֹת הַמְרֻבּוֹת.


בּוֹנֵה הַבַּיִת וּבְעָלָיו – אַרְדִּיכַל צָעִיר מִצֶ’כְיָּה,


עֲדִין-מַרְאֶה, לְמוּסִיקָן דָּמָה, וַיַּעֲרוֹךְ הַבַּיִת בְּטַעַם:


שִׂיחִים לִפְנֵי הַכְּנִיסָה, תְּרִיסִים מִתְקַפְּלִים עַל הַחַלּוֹנוֹת,


וּלְרַחֲצָה – גַּם אַמְבַּטִיָּה, גַּם צִנּוֹר דְּמוּת נְחַשׁ-קַשְׂקַשִּׂים,


גַּם מִקְלַחַת בְּתָא מְיֻחָד.


אַךְ בְּדָבָר אֶחָד שָׁגָה הָאַרְדִּיכַל הַצָּעִיר,


וְשִׁגְגָתוֹ הִיא שֶׁגָּרְמָה אֲשֶׁר יִהְיֶה הַמָּקוֹם נִקְרָא בְּפִי אוֹר “בֵּית-הַבִּיב”.


כִּי הַבּוֹר שֶׁמֵּאֲחוֹרֵי הַבִּנְיָן הָיָה נוֹתֵן שׁוֹפְכָיו בַּחֲזָרָה


אֶל סִירוֹת-הַחַרְסִינָה הַנָּאִים שֶׁבַּדִּירוֹת,


עַד נֶחְפְּרָה תְּעָלָה פְּתוּחָה הַמּוֹלִיכָה מִן הַבּוֹר אֶל נַחַל-בִּיב פָּתוּחַ,


שׁוֹטֵף בֵּין שְׁכוּנַת-הַצָּפוֹן וּבֵין כְּפַר-סֻמַּל, מַדְגֵּרָה לְיַתּוּשִׁים וָחֳלָאִים רָעִים.


בְּזֶה בֵּית-הַבִּיב הֻכּוּ שְׁנַיִם מִיַּלְדֵי-אוֹר,


דִּבְשָׁה וּבְנָיָה, בְּמַלַּרִיָּה. נִפְתְּחָה פָּרָשָׁה


שֶׁל נְטילַת טִפּוֹת-דָּם מִן הָאֶצְבְּעוֹת לְמִבְחָן,


וְשֶׁל פִּתְקָאוֹת לְכִינִין. דִּבְשָׁה שָׁבָה לְאֵיתָנָהּ,


אַךְ הַמַּחְלָה קָשְׁתָה עַל בְּנָיָה הָרַךְ וְלֹא עָלְתָה לוֹ אֲרוּכָה


עַד הֱיוֹת הַמִּשְׁפָּחָה, חֲסֵרָה קְטֹן-יְלָדֶיהָ, נוֹסַעַת


בָּאֳנִיָּה עַל פְּנֵי הָאַטְלַנְטִי, חָזוֹר אֶל חוֹף-הַמַּעֲרָב.


זֶה סֵדֶר אַרְבַּע הַדִּירוֹת לְאוֹר וְנוּבָה וּוַלְדוֹתֵיהֶם בְּתֵל-אָבִיב,


מִלְּבַד בֵּית-אֲדָמָה זָעִיר קָם לָהֶם קִנְיַן-עוֹלָם בְּנַחֲלַת-יִצְחָק.


 
פֶּרֶק אֶל יְרִיד-הַמִּזְרָח

אֶל יְרִיד-הַמִּזְרָח שֶׁבַּתַּעֲרוּכָה נָהֲרוּ הֲמוֹנֵי-עָם


מִן הַקְּבוּצוֹת, מִן הַמּוֹשָׁבִים, מִירוּשָׁלַיִם וְחֵיפָה, וּמִתֵּל-אָבִיב לִשְׁכוּנוֹתֶיהָ,


מוֹרִים וַחֲנִיכֵיהֶם, צְעִירִים וּצְעִירוֹת, עַסְקָנִים, פּוֹעֲלִים, אַנְשֵׁי-מִסְחָר.


וּמִשׁוּם קִרְבַת דִּירַת-אוֹר שֶׁבְּבֵית-הַתֵּימָנִיָּה אֶל הַתַּעֲרוּכָה,


הִתְחִילוּ אוֹרְחִים-מַכָּרִים מֵאַמֶּרִיקָה הַפְּזוּרִים זְעֵיר פֹּה זְעֵיר שָׁם בָּאָרֶץ –


נוֹפְלַים אֶל דִּירַת הַמִּשְׁפָּחָה, מַכְפִּילִים חִבָּתָם אֶל אוֹר וְנוּבָה וּקְטַנֵּיהֶם


עֵקֶב רִחוּק מִנּוֹף-הַגִּדּוּל הַמְשֻׁתָּף.


מִנַּהֲלַל בָּאָה הָאִשָּׁה הַצְּעִירָה שִׁפְרָה,


עָבַת-מַחֲלָפוֹת, מְלֵאַת-שְׂפָתַיִם, גִּדְלַת-שָׁדַיִם, וְדָמֶיהָ צוֹעֲנִיִּים,


יְדִידַת אוֹר מִקֶּדֶם, מִקִּרְיַת-כָּלֵב שֶׁעַל שְׂפַת יַם-אִירִי.


אִתָּהּ הֵבִיאָה


שְׁתֵּי חֲבֵרוֹת, לְבַנְבַּנּוֹת וּצְהֻבּוֹת-שֵׂעָר,


הָאַחַת דַּקָּה, קוֹלָה רוֹךְ שֶׁבְּרוֹךְ, מִצְחָהּ רַבָּנִי וּלְשׁוֹנָּה לִמּוּדִים, עֲדִינָה שְׁמָהּ,


הַשְּׁנִיָּה, חֲבַצֶּלֶת שְּמָהּ, עֵינֶיהָ רְחָבוֹת-כְּחַלְחַלּוֹת, נוֹטְפוֹת אוֹרָה,


אַפָּהּ מֻרְחָב תִּינוֹקִית, וְכֻלָּהּ נְקֵבָה-פֶּרַח בְּעֶצֶם-פְּרִיחָתָהּ.


הִצִּיגָה שִׁפְרָה הַשְּׁתַּיִם כְּאַחְיוֹתֶיהָ-לִסְפִינָה, פְּגָשָׁתַן בַּדֶּרֶךְ אַרְצַה,


שְׁתֵּיהֶן נְשׂוּאוֹת, וִחֲבַצֶּלֶת – אֵם לְיָלֶד.


עִם הַשָּׁלוֹשׁ יָצָא אוֹר אֶל יְרִיד-הַמִּזְרָח,


צָפָה אִתָּן כִּנּוּס הַנּוֹעַר הַמִּתְעַמֵּל,


רְבָבָה נַעַר וְנַעֲרָה, כְּחֻלֵּי-מִכְנָסַיִם,


בְּבַת-אַחַת כּוֹפְפִים בֶּרֶךְ, מְרִימִים מַקֵּל,


נִשְׁמָעִים לִפְקוּדָה עִבְרִית,


נִבְטֵי אֻמָּה מִתְחַדֶּשֶׁת, מְחַיֵּי מַסּוֹרֶת


דְּבוֹרָה וִיהוֹנָתָן וְדָוִד, שְׁרִירֵי שִׁמְשׁוֹן, פַּטִּישׁ בֶּן-מַתִּתְיָהוּ.


בִּלְחִישָׁה הִזְהִירָה שִׁפְרָה אֶת אוֹר: ""אֵלּוּ יְדִידוֹתַי


רוֹמַנְטִיּוֹת הֵן, עֲשׂוּיוֹת לְנוֹי וּלְשִׂיחָה וְלֹא לְהִסְתַּבְּכוּת.""


אַף הַיְּדִידוֹת הֻזְהֲרוּ מִפִּי שִׁפְרָה (אוּלַי מִתּוֹךְ קִנְאַת-מָה) לֵאמֹר:


“זֶה הָאִישׁ אוֹר הוּא רוֹדֵף-נָשִׁים וּמְחַבֵּב-נָשִׁים.”


עֲדִינָה נִעַנְעָה בְּרֹאשָׁהּ כִּי תֵדַע לִשְׁמוֹר מֶרְחָק שֶּל כָּבוֹד,


אַךְ חֲבַצֶּלֶת חִיְּכָה וְאָמְרָה בְּנַפְשָׁהּ:


""הוּא רוֹדֵף נָשִׁים? יִרְדְּפֵנִי גַּם אֲנִי!


הוּא מְחַבֵּב נָשִׁים? אֶהְיֶה אֲנִי בַּמְחֻבָּבוֹת!""


שִׁפְרָה שָׁבָה אֶל נַהֲלָל.


לְאַחַר שָבוּעַ, בְּהַרְצוֹת אוֹר עַל שֱׁלִי


לִפְנֵי קָהָל מוּעָט בְּבֵית-הָעָם,


בָּאוּ הַשְּׁתַּיִם (וְהֵן תֵּל-אֲבִיבִיּוֹת) לְהַקְשִׁיב לִקְחוֹ.


וַיִּשָּׂא דְבָרוֹ


עַל אַהֲבַת הַפַּרְפָּר לַכּוֹכָב


שֶׁכֻּלָּהּ הַעַרָצָה וְהַאֲלָהָה מִבִּלְתִּי יְכֹולֶת לְהַגִּיעַ וּלְנַּשֵּׁק;


עַל רוּחַ מַעֲרָבִית, מְגַלְגֶּלֶת לְפָנֶיהָ


עָלִים צְהֻבִּים, שְׁחוֹרִים וְחוֹלַנִּיִּים-אֲדֻמִּים, הֲמוֹנִים מֻכֵּי מַגֵּפָה, –


וְהִיא תְּרוּעַת שׁוֹפַר-חֵרוּת וּנְבוּאַת-תְּקוּמָה;


עַל אָדוֹנָאִיס, זֶה קִיטְס, אֲשֶׁר מֵת וּבֻכָּה,


וְתִפְאֶרֶת-טֶבַע, הוֹסִיף לָהּ מִתִּפְאַרְתּוֹ,


עַכְשָׁו הוּא מָזוּג בָּהּ,


וְקוֹלוֹ נִשְׁמַע מִן הַזָּמִיר,


בּוֹקֵעַ מִן הַסּוּפָה;


עַל עָנָן, אוֹר-יָרֵחַ טוֹפֵף וְשׁוֹעֵל עַל גַּבּוֹ לֵילָם,


ְוהוּא חֲגוֹרַת-לַהַט לְכֵס-שֶׁמֶשׁ יוֹמָם,


וְהָיָה בְּגָוְעוֹ וְהֵעָלְמוֹ,


וּתְכֵלֶת-שַׁחַק מֻצֶּבֶת כִּפַּת-צִיּוּן לוֹ,


הִנֵּה, הוּא קָם לְחַיִּים כְּאוֹב מִקֶּבֶר, כְּיֶלֶד מֵרֶחֶם,


וּבְבַת-צְחוֹק הוּא הוֹרֵס הַכִּפָּה –


וְכֵן כָּל הַסֻּגְיָה הַשֶּׁלִיִּית:


נָשָׁיו – הַארִיֶט וּמַארִי וְגֵ’ין וְאֶמִּילִי,


דְּבַר צֵאתוֹ בְּסִירַת-מִפְרָשׂ, טְבִיעָתוֹ בְּלֶב-יַמִּים, פֻּלּוֹט גְּוִיָּתוֹ לַיַּבָּשָׁה,


הַפָּסוּק מִשֶּׁכְּסְפִּיר, נֶחְקַק מֵעַל קִבְרוֹ בְּרוֹמָא:


""מְאוּם מִמֶּנּוּ לֹא יִנְדּוֹף


כִּי-אִם יִסְבּוֹל שִׁנּוּי-שֶּל-יָם


לְמוֹ מָה עָשִׁיר וָפֶלִיא.""


אַחֲרֵי הַהַרְצָאָה, עִם רַב-מְשׁוֹרְרִים, לַיִשׁ שָׁחוֹר מֵעַרְבוֹת-קְרִים,


נִצְטָרֵף לַמַּקְשִׁיבִים,


וְלֶקֶט מְקוֹרָבִים, בֵּינֵיהֶם שְׁתֵּי יְדִידוֹת-שְׁפְרָה,


יָשַׁב אוֹר בְּקָפֶה עַד אַחַר-חֲצוֹת,


שָׁזַר “הַפְטוֹרָה” לְמִקְרָא-נוֹשְׂאוֹ.


– וַיֵּט לְבַב-אוֹר אַחֲרֵי חֲבַצָּלֶת.


 
פֶּרֶק וְהַיֶּלֶד

וְהַיֶּלֶד שֶׁלֶמְיָהוּ גָּדַל, שְׂפָתָיו חִיּוּךְ וְעֵינָיו נְהָרָה,


וּבְ“טִפַּת-חָלָב”, בְּבוֹא הָאִמָּהוֹת לִשְׁמוֹע עֵצָה מִפִּי מֻמְחִים,


וְהָתִּינוֹקוֹת מֻטָּלִים לְרַאֲוָה עַל הַשֻּׁלְחָנוּת,


הָיְתָה נוּבָה גֵּאָה בְּשֶׁלָּהּ, כִי מְאֹד חָבִיב וְחַכִּים הָיָה שֶׁלֶמְיָהוּ,


וְצָד עֵין כָּל רוֹאָיו.


שִׁשָּׁה חֳדָשָׁיו, וַיֵּדַע לַעֲמוֹד בְּעַרְשׂוֹ, הֵאָחֵז בִּסְרִיגֵי הַמַּעֲקֶה,


וְקָרוֹא לְאִמָּא בִּלְשׁוֹן-מִלְמוּל “וַ-מַה, וַ-מַה!”


וְהִצְטַחֵק תּוֹך כְּדֵי מִלְמוּל.


וַאֲחוֹתוֹ דִּבְשָׁה הִמְצִיאָה אִתּוֹ מִשְׂחָק:


הָיְתָה נוֹתֶנֶת לוֹ לִתְפּוֹשׂ שַׂעֲרוֹתֶיהָ מְלוֹא-חָפְנָיו הַקְּטַנּוֹת,


אַחַר הָיְתָה גוֹרֶרֶת רֹאשָׁהּ אֲחוֹרַנִּית,


וּבְהִתְחַמֵּק מִיָּדָיו הַשְּׂעָרוֹת, צִלְצֵל צְחוֹקוֹ בָּרָמָה.


וַתֹּאמֶר דִּבְשָׁה כְּנֶגְדּוֹ פָּסוּק, לְמָדַתְהוּ בְּבֵית-הַסֵּפֶר:


“חָכְמַת-אֱלֹהִים בְּקִרְבּוֹ…”


פַּעַם, לְעֵת בּוֹקֶר, בִּהְיוֹת אִמָּא נוּבָה עֲסוּקָה בַּמִּטְבָּח,


לָקַח אוֹר אֶת שֶׁלֶמְיָהוּ אֶל מִטָּתוֹ,


אַבָּא שׁוֹכֵב וְהַתִּינוֹק רוֹכֵב עַל חָזֵהוּ, פָּנִים מוּל פָּנִים,


וּפִי-אַבָּא מָלֵא פִּטְפוּטִים וְכִנּוּיֵי חִבָּה…


פִּתְאוֹם נִתְעוֹרֵר אוֹר לְרַעַשׁ-חֲבִיטָה בָּרצפָּה,


כִּי נִרְדַּם אֲגַב שַׁעֲשׁוּעָיו עִם הַתִּינוֹק,


וְהַתִּינוֹק גֻּלְגַּל וְנָפַל מַטָּה אֶל הַבַּלַּטּוֹת הַקָּשׁוֹת.


עָבְרוּ כַמָּה רְגָעִים עַד מָצָא הַתִּינוֹק נְשִׁימָתוֹ לִפְרוֹץ בְּקוֹל-בּוֹכִים,


וְנֵזֶק לֹא נִגְרַם לוֹ. מְפֻרְסָם דְּבַר-זְקֵנוֹת:


“בִּנְפוֹל תִּינוֹק, מַלְאָכִים יִשְׁמְרוּהוּ.”


שׁוּב מַעֲשֶׂה, וְהָיָה אוֹר יוֹשֵׁב אַחַר-הַצָּהֳרַיִם,


וְהַתְּרִיסִים מֻגָּפִים מִפְּנֵי שֶׁמֶשׁ-לְהָבִים, – יוֹשֵׁב וְכוֹתֵב.


כְּפַעַם בְּפַעַם הָיָה שֶׁלֶמְיָהוּ עוֹמֵד בְּעַרְשׂוֹ, נֶאֱחָז בְּסְרִיגֵי-הָעֵץ,


וּמַבִּיט בְּסַקְרָנוּת אֶל הָאִישׁ הַדּוֹחֵף מַקֵּל-עֵט בְּיָדוֹ… אִישׁ קָרוֹב וְלֹא קָרוֹב.


אָמְרָה אִמָּא נוּבָה: “הֵן הַתִּינוֹק מִתְגַּעְגֵּעַ עָלֶיךָ, לָמָה אֵינְךָ שָׂם לֵב אֵלָיו?”


“עָסוּק אֲנִי”, עָנָה אוֹר. וְהִרְהוּרָיו בַּחֲבַצָּלֶת.

פֶּרֶק בָּאוּ יָמִים


בָּאוּ יָמִים יָפים לְאוֹר וַחֲבַצֶּלֶת:


– יַחַד אֶל תֵּיאַטְרוֹן,


שֵׂעֲרוֹתֶיהָ, בְּהִכָּבוֹת מְאוֹרוֹת-אוּלָם אַט-אַט – לְעֵינָיו זִיו:


קוֹדֶם זְהֻבּוֹת, אַחַר מַצְהִיבוֹת-מַעֲמִיקוֹת, אַחַר מַאֲדִימוֹת,


וּבָאֲפֵלָה – עוֹד אַדְווֹת-זָהָב נִקְווֹת בְּשִׁפּוּלֵיהֶן,


וּבְהַגִּיעַ הַמַּחֲזֶה אֶל תּוֹקֶף-רֶגֶשׁ, יָדָהּ בְּיָדוֹ שָׂמָה;


– יַחַד בְּטֵיוּלִים טֶרֶם-עֶרֶב בֵּין צְרִיפִים מַאֲרִיכֵי צֵל עַל אַשְׁפַּתּוֹת,


וְיֵשׁ עַל פְּנֵי שְׂדוֹת-בּוּר, מַצְמִיחֵי מַרְוָה וְדַם-הַמַּכַּבִּי,


וְיֵשׁ בְּחוֹרְשׁוֹת-אֵיקַלִיפְּטוּס בַּדֶּרֶךְ אֶל רָמַת-גָּן;


יַחַד בְּנִיחוֹחָ-עֶרֶב אֶל סֵפֶל-קָפֶה קַר בְּגִנַּת-גַּג;


תַּחַת מָאוֹר רָב, בְּהָרִיעַ תִּזְמוֹרֶת,


אוֹ בְּמִסְעֶדֶת-חוּץ אֶל שֻׁלְחָן מְאֻפְלָל, סְכוּך-שִׂיחִים;


– יַחַד בַּעֲגָלָה עֲרָבִית, יַבְרִיקוּ גַּבּוֹת-הַסּוּסִים,


וְהִיא כִּנְסִיכָה כְּלִילַת-לוֹבֶן בְּמֶרְכֶּבֶת-מְלָכִים;


– יַחַד בִּשְׂדֵרוֹת וְגִנּוֹת בַּחֲצוֹת-לַיִל,


וְהִיא פּוֹרֶצֶת חוֹק, קוֹטֶפֶת פְּטוּרֵי-קוֹאַזּוּרִינָה,


גּוֹזֶלֶת עֲלֵי-פֻרְפּוּר מִבּוּגַנְוִילְיָה מֵעַל כְּתָלִים,


שׁוֹלַחַת יָד אֶל יַסְמִין רֵיחָנִי מֵעַל גָּדֵר,


וְשִׂים בְּכִיסוֹ לְמַתָּנָה;


– יַחַד (הִיא עַל יָדוֹ) בִּמְסִבּוֹת סִפְרוּתִיּוֹת, בַּקְבּוּק-יַיִן בִּלְתִּי-פָּתוּחַ


עַל מַפַּת-הַשֻּׁלְחָן לִפְנֵיהֶם,


לְסַקְרָנוּתָן שֶׁל מְשׁוֹרְרוֹת בְּנוֹת-שְׁלוֹשִׁים


וְרוֹע-עֵינָם שֶׁל נוֹבֵילִיסְטִים אַמִּידִים, חַיִּים בְּחֶשְׁבּוֹן.


וּפַעַם בִּיחִידוּת חִבְּקַתְהוּ בְּמִסְדְּרוֹן-בֵּיתָהּ עִם פְּרִידָה,


הַרְחֵק מֵאִתּוֹ פָּנֶיהָ וְנָתוֹן לוֹ בּוֹשֶׂם-גּוּפָהּ,


פַּעַם – וְלֹא יָסָפָה.


וַיְהִי בִּנְסוֹעַ אוֹר לְהַרְצוֹת בָּאָרֶץ,


וַתַּעֲזוֹב חֲבַצֶּלֶת אֶת בַּעֲלָהּ וְאֶת יַלְדָהּ לְשִׁבְעָה יָמִים וְיוֹם,


וַתִּסַּע עִם אוֹר.


יָשְׁבָה לְעֻמָּתוֹ בָּרַכֶּבֶת אֶל חֵיפָה, צָוְתָה לוֹ בַּחֲניּוֹתָיו.


הִשְׁתּוֹמְמוּ נְשֵׁי-הַכְּפָר הַתְּמִימוֹת וְהַטּוֹבוֹת,


עַל אוֹרַחַת בִּלְתִּי-צְפוּיָה זוֹ, מַטִּילָה טָרְחָהּ עֲלֵיהֶן בְּבַת-צְחוֹק שֶׁל מַלְכוּת


בְּעוֹד מִשְׂרַד-הַתַּרְבּוּת חִיְּבָן לָתֵת לִינָה וּסְעוּדָה לַמַּרְצֶה הָאֶחָד.


כֵּן עָבְרוּ הַשְּׁנַיִם יָגוּר עַל בָּתֵּי-מְלַאכְתָּה,


נַהֲלַל, עִגּוּלֵי-רְחוֹבוֹת בְּתוֹךְ עִגּוּלֵי-כְרָמִים, כְּצִיּוּר לִסְפִירוֹת דְּאַצִּילוּת


(שָׁם קִדְּמָתַם בְּחִבָּה שִׁפְרָה הַיְּדִידָה),


תֵּל יוֹסֵף, בְּרוּכַת הַלּוּל וְהָרָפֶת;


הַקֵּף בָּאַבְטוֹבּוּס אֶת שְׁבִילֵי הַגָּלִיל הַהֲרָרִי,


וּבֵין סִבּוּב לְסִבּוּב – יַם-כִּנֶּרֶת מַכְחִיל וּמַפְתִּיעַ מִתָּחַת.


הִסְתּוֹבְבוּ בַּדָּרוֹם, בְּשִׁמֲמוֹת-הַחוֹל הָאֲדֻמּוֹת,


וְגִבְעַת-בְּרֶנֶּר וְגִבְעַת-שִׁילֶר שָׁם מוֹרִיקוֹת רְוָיָה.


טִפְּסוּ כֵפֵי-יָם מֵחֵיפָה וְדָרוּמָה,


עָשׂוּ שִׂיחַת-רְמָזִים עִם תִּינוֹקוֹת-עֲרָב,


מוֹכְרֵי מַטְבְּעוֹת עַתִּיקִים, מְצִיאוֹת גְּרוּדוֹת מֵאֲדָמָה אֲבַג מִשְׂחָק,


בִּגְרוּשִׁים חֲדָשִׁים, עוֹבְרִים לַסוֹחֵר,


וַחֲבַצֶּלֶת נָאָה בְּשִׂמְלָה אֲדֻמָּה, רקוּמַת-שׁוּלַיִם בְּצוֹהַב,


מוּל תְּכוֹל-שַׁחַק, חוֹלֵם מֵעַל כְּחוֹל-יָם.


וּבְלַטֵּף כַּף-יָדָהּ אֶת כַּף-יַד אוֹר,


מֻרְגֶּלֶת הָיְתָה לְמַשֵּׁש בִּמְיֻחָד אֶת הַקְּטָנָּה בַּחֲמֵשׁ-אֶצְבְּעוֹתָיו,


הָיְתָה כוֹפֶפֶת זוֹ זַרְתּוֹ אֲחוֹרַנִּית עַד הַכְאֵב,


וְאוֹמֶרֶת: ""אִלּוּ שָׁבַרְתִּי אֶצְבַּע קְטַנָּה שֶׁלְּךָ, עֲדַיִן הָיִיתָ נֶאֱמָן לִי?


הֶן-אָז הָיִיתִי אוֹהֶבֶת אוֹתְךָ לְעוֹלָמִים.""

פֶּרֶק זוֹ טְבִילָה


זוֹ טְבִילָה הֻטְבַּל שֶׁלֶמְיָהוּ.


סְלָעִים חוּמִים הִזְדַּקְּפוּ מֵעַל שֶׁטַח-הַמִּשְׁבָּרִים,


גָּדְרוּ בְּעַד בְּרֵכַת-חוֹף צְנוּעָה;


רָאשֵׁיהֶם נַחְשׁוֹלִים יִשְׁצוֹפוּ, נָפוֹל אֶל הַבְּרֵכָה פְּנִימָה,


וְזוֹ עַל עָמְדָּהּ עוֹמֶדֶת: חֵלֶק מִמַּמְלֶכֶת-הַיָּם הָעֲצוּמָה


וּבְכָל-זֹאת מֶמְשָׁלָה קְטַנָּה בִּפְנֵי עַצְמָהּ,


בָּהּ אֵזוֹב יָרוֹק מֵעִיז לְהַגְדִּיל שַׂעֲרוֹתָיו,


בָּהּ בְּנֵי-סַרְטָן וְצֶאֱצָאֵי-עַקְרָב לְמִינֵיהֶם שׁוֹרְצִים וְרוֹמְשִׂים,


מְנַעְנְעִים רַגְלַיִם וּמְנַמְנְמִים,


בָּהּ פְּעוֹטוֹת-אָדָם בָּאִים לְהִתְאַמֵּן בִּשְׂחִיָּה לְלֹא-סַכָּנָה.


אַף צִבְעָהּ יְרַקְרַק-שָׁקוּף בְּעִתִּים אֲשֶׁר הַיָּם בְּמֶרְחָבוֹ כָּחוֹל-אָטוּם,


וְהָאֲבָנִים בְּקַרְקָעִיתָהּ, יוֹתֵר עֲגֻלּוֹת, יוֹתֵר חֲלָקוֹת, יוֹתֵר צַחוֹת.


עִם נְטוֹת צִלְלֵי-הַבָּתִּים מִזְרָחָה וּשְׁרוֹת זוֹהַר אֲדַמְדַּם עַל הַחוֹלוֹת,


יָרְדוּ אוֹר וְנוּבָה עִם הַתִּינוֹק שֶׁלֶמְיָהוּ אֶל הַיָּם,


הִפְשִׁיטוּהוּ עֵרוֹם, הִטִּילוּהוּ בַּמַּיִם לְהַרְגִּילוֹ אֶל מֶרְחַץ-יָם


כְּיֶתַר אֶחָיו וְאַחְיוֹתָיו.


נִבְהַל הַתִּינוֹק דֵּי-רֶגַע מִמַּגַּע הַנּוֹזְלִים הַקְּרִירִים, עִקֵּם פָּנָיו,


אַךְ מִיָּד צָהַל כִּי שִׁעַשְׁעוֹ דִּגְדּוּג-הַגַּלִּילִים.


נִבָּא אַבָּא: “עֲתִידוֹתָיו – שַׂחְיָן מֻמְחֶה!” וְאִמָּא שָׂמְחָה עַל גְּבוּרַת הַקָּט.


לְפֶתַע הֻכְהֲתָה עֵין הַבְּרֵכָה, וְהַיָּם נָעַר רַעְמָתוֹ-קֶצֶף,


כִּי רוּחַ-סְתָו מְהִירָה גָּלְלָה עָנָן שָׁחוֹר עַל פְּנֵי חַמָּה;


בְּדַם-חַמָּה הִתְמַשַּׁח הֶעָנָן עַד הֱיוֹתוֹ טְלוּא-אוֹדֶם וּמְעוֹרַק-וְרַדְרוּדִית,


וְהַיָּם לְעֻמָּתוֹ עָנָה בְּאַפְרוּרִית רְגוּגַת שְׁבִילֵי-סוֹמֶק.


וּמִשְׁבָּר חָצוּף, וַחֲבֵרוֹ וְחַבְרוּר-חֲבֵרוֹ,


הָרְסוּ אֶל הַסְּלָעִים, שְׁטָפוּם, הִשְׁתַּלְּחוּ אֶל תּוֹךְ הַבְּרֵכָה לְעָכְרָהּ.


קָרַר אֲוִיר. הַתִּינוֹק, אֲשֶׁר נִמְשָׁה וָרֹד מִן הַמַּיִם, כָּחַל כִּמְעָט.


מְהֵרָה עֲטָפוּהוּ אַבָּא-אִמָּא בְּאַלּוּנְטִית וּשְׂמִיכָה, הֱבִיאוּהוּ הַבַּיְתָה


(בֵּית-הַתֵּימָנִית הָעוֹטֵר הַחוֹלוֹת).


וְאִמָּא הֶאֱכִילַתְהוּ תַּבְשִׁיל חַם, סָכַתְהוּ בְּשֶׁמֶן-זַיִת,


וַיְהִי צַח וּבָרִיא כְּבַתְּחִלָּה.


הִנֵּה, קִבֵּל שֶׁלֶמְיָהוּ טְבִילָתוֹ בְּאַדִּירֵי-מַיִם,


שָׂר עִם הַיָּם הַתִּיכוֹן וַיּוּכַל לוֹ.


 
פֶּרֶק וּבִימֵי חוֹרֶב

וּבִימֵי חוֹרֶב טֶרֶם-גְּשָׁמִים, הֶעְתִּיקָה הַמִּשְׁפָּחָה אֶל בַּיִת חָדָשׁ,


נָוֶה שְׁלִישִׁי לָהּ בִּשְׁכוּנָה זוֹ, מֵעֵבֶר לִשְׁנֵי כְבִישִׁים מִזְרָחָה.


עַד לֹא הֻתְקְנָה הַדִּירָה לָגּוּר בָּהּ, וַיִּתְגּוֹרָרוּ.


שְׁיָרֵי טִיט וָטִיחַ מְלַכְלְכִים הָרִצְפָּה,


פּוֹעֵל עַל סֻלָּמוֹ מְצַבֵּעַ הַתִּקְרָה,


וְהַתִּינוֹק שֶׁלֶמְיָהוּ, בָּעֲרִיסָה לְבַדּוֹ, בּוֹכֶה וְאֵינוֹ נַעֲנֶה.


כִּי יָצְאָה אִמָּא, בְּעֵת הֵעָדֵר אַבָּא וְהַיְלָדִים “הַגְּדוֹלִים”


(זֶה לִמְלַאכְתּוֹ וְאֵלּוּ לְבֵית-סֵפֶר וָ“גָן”)


לָתוּר אַחַר בַּנַּנָּה, הַדְּרוּשָׁה לְהַשְׁלָמַת הֶרְכֵּב-הַהֲזָנָה לַתִּינוֹק.


וְחָנוּת אַחַת נְעוּלָה, וּשְׁנִיָּה אֵין לָהּ הַפְּרִי הַמְבֻקָּשׁ,


וּשְׁלִישִׁית אַף הִיא אֵין לָּה. וַתָּרָץ אִמָּא מֵרְחוֹב אֶל רְחוֹב,


וְלִבָּהּ מְצָעֲרָהּ עַל הַנִּיחָהּ הַתִּינוֹק בְּלֹא הַשְׁגָּחָה,


אַךְ מִתְנַחֶמֶת הִיא: רַע לֹא יְאֻנֶּה לוֹ, הֵן אָדָם חַי בַּבַּיִת –


פּוֹעֵל שָׁקוּד עַל מְלַאכְתּוֹ.


לִבְסוֹף מָצְאָה וְקָנְתַה אוֹתוֹ פְרִי, וְהוּא צָפוּד, יָרוֹק, שָׁחוֹר קַרְנוֹ הָאַחַת;


אַךְ מִפְּנֵי שֶׁהִשִּׂיגָה אוֹתוֹ בְּקוֹשִׁי, יָקַר לָהּ זֶה פְּרִי-הַבּוֹסֶר,


וַתָּבוֹא, וַתְּבִיאֵהוּ הַמִּטְבָּחָה, וַתְּמַסְמְסֵהוּ וַתְּשִׁיתֵהוּ בַּהֶרְכֵּב.


(כֵּן בְּבָקְרוֹ שֶׁל יוֹם חֲמִישִׁי בַּשָּׁבוּעַ).


הָהּ, מָה אַתְּ נוֹתֶנֶת לְיַלְדֵּךְ, נוּבָה?


הַאִם לֹא פְּרִי-חַוָּה, פְּרִי-מָוֶת הוּא?


מַה מַלְאָךְ רַע מַשְׁכִּיחֵךְ זְהִירוּת וְדוֹחֲפֵךְ


בְּעֶצֶם-יָדֵךְ לְהָגִּישׁ דַּיְסַת-הַפְּרִי בְּכַפִּית אֶל הַפֶּה הֶחָמוּד, הַמֻּרְעָב? – –


לִפְנוֹת עֶרֶב בָּא אַבָּא עִם מַכָּרִים, זוּג צָעִיר מִקִּרְיַת-כָּלֶב.


זָעֲמָה אִמָּא קִרְבָּהּ, כִּי הִנֵּה שְׁעַת הַאֲכָלָה אַחֲרוֹנָה לַתִּינוֹק,


וְהַבַּיִת לֹא עָשׂוּי לְקַבָּלַת פְּנֵי אוֹרְחִים.


הִגִּישָׁה לַשֻּׁלְחָן מְרַק-סֶלֶק מִן הַמּוּכָן. כַּף-סֶלֶק לָקַח אַבָּא,


וְהִקְרִיב אֶל פִּי הַתִּינוֹק, כִּי רָעֵב זֶה. אִמָּא בִּנְזִיפָה:


“הַתִּינוֹק קֵיבָתוֹ חֲלָשָׁה, וְסֶלֶק יַזִּיקוֹ.”


מִקִּלְקוּל-קֵיבָה לְלַהַט-חוֹם וּמִלַּהַט-חוּם לְסִמָּנֵי-דָם מֵמֵּעָיִם.


“דִּיזֶנְטֶרִיָּה!” פָּלַט פִּי-שְׁכֵנָה עִם הִכָּנֵס הַשַּׁבָּת.


וּבְדִיקָה רְפוּאִית נִדְחֲתָה עַד יוֹם א' בַּבֹּקֶר, בְּהִפָּתַח “קֻפַּת חוֹלִים”.


מַה-לָּהֶם לְאַבָּא-אִמָּא כּי דָחוּ אוֹתָהּ דְּחִיָּה? הַאִם קַמְצָנוּת נָפְלָה בָהֶם,


אוֹ חוֹסֶר-אֵמוּן בְּרוֹפֵא-הַשְּׁכוּנָה הַפְּרָטִי?


אוֹ, שֶׁמָּא הִתְנַצְּחוּת נִסְתֶּרֶת בֵּינוֹ לְבֵינָה – (אַבָּא בְּלִבּוֹ: “דַּאֲגִי אַתְּ לְתִינוֹקֵךְ”,


וְאִמָּא בְּלִבָּהּ: תִּינוֹקִי – לֹא תִּינוֹקְךָ?"").


אוֹר, עָבְתָה קְלִפַּת-קִשְׁחוֹנוֹ, כְּמוֹ תִּינוֹקוֹ וּבֵיתוֹ נָכְרִים לוֹ.


בְּמוֹצָאֵי הַשַּׁבָּת הַהִיא, עִם דִּמְדּוּמִים,


בָּעֲמוֹד אִמָּא בֶּחָצֵר, כּוֹבֶסֶת וְכוֹבֶסֶת לְבָנִים לְצוֹרֶךְ הַתִּינוֹק,


נִגַּשׁ אֵלֶיהָ אַבָּא, לֹא לַעֲזוֹר עִמָּהּ בַּעֲמָלָהּ


כּי-אִם לָתֵת תֵּרוּצוֹ: “תַּפְקִיד-לַיְלָה בָּעִתּוֹן לִי,”


וּלְכַוֵּן רַגְלָיו אֶל בֵּית-חֲבַצָּלֶת.


הוּא בּוֹסֵס בְּגִבְעַת-הַחוֹל הַסְּמוּכָה, מַרְחִיק צְעָדָיו מֵחֲצַר-בֵּיתוֹ,


וּמַחֲשָׁבָה טְפֵלָה, מֵעֵין נִיצוֹץ שֶׁל קַבָּלָה מָעֲשִׂית, חוֹלְפַתְהוּ:


""סֵדֶר יְלָדַי כְּצוּרַת הַשֵּׁם הַמְרֻבָּע:


יוּ“ד – זָכָר, הֵ”א – נְקֵבָה, וָא“ו – זָכָר, הֵ”א – נְקֵבָה,


וְאֵיךְ הַקָּטָן נִכְנָס בְּחֶשְׁבּוֹן?""


רָאָה כִּי נִכְשַׁל, טִלְטֵל רֹאשׁוֹ לִצְדָדִין: ""לֹא, לֹא, לֹא!


יְלָדַי הֵם כְּנֶגֶד הַשֵּׁם הַמְחֻמָּש ‘אֱלֹהִים’


אוֹ כְנֶגֶד חֲמִשָּׁה חֻמְּשֵׁי תוֹרָה!""


אֲבָל לֹא עָשָׂה מַעֲשֶׂה לְתַקֵּן,


לֹא שָׁב עַל עֲקֵבוֹ לְרַחֵם בְּנוֹ-אֶפְרוֹחוֹ.



מִן הַשָּׁמַיִם הִזְהִירוּהוּ לְאוֹר –


הִזְהִירוּהוּ וְלֹא הֻזְהַר, רְמָזוּהוּ וְלֹא נִרְמַז.


יָשֹׁב-יָשַׁב בְּלֵיל צֵאת-הַשַּׁבָּת בְּבֵית-חֲבַצֶּלֶת וֶאֱלִיעֶזֶר בַּעֲלָהּ;


וַתְּהִי חֶרְדַּת-פִּתְאוֹם עַל הַבַּעַל וְהָאִשָּׁה,


כִּי הִתְאוֹנֵן בְּנָם הַקָּטָן, פִּינְחָס, עִל מֻעָקָה בָּאִיצְטוֹמְכָה.


הִבְהִילוּ רוֹפֵא, וְעַד שֶׁבָּא הָרוֹפֵא, עָמְדוּ דְאוּגִים, נַפְשָׁם – מְסִירוּת אֵין-גְּבוּל.


“שֶׁלֹּא כָּמוֹךָ”, הִכָּה לֵב-אוֹר אֶת אוֹר.


הָרוֹפֵא מִשֵּׁשׁ, בָּחַן, פָּסַק: “אֵין חוֹם וְאֵין סַכָּנָה.”


הֻצַּג אוֹר, מִפִּנָּתוֹ בְּכִסֵּא, לִפְנֵי הָרוֹפֵא. הַלָּה הִכִּיר הַשֵּׁם


וְשָׁאַל: “הֲזֶה אוֹר הַסּוֹפֵר?”


וְאוֹר זָכַר אֶת תִּינוֹקוֹ הוּא, הַמָּאֳדָם מֵחוֹם.


רָצָה לוֹמַר אֶל הָרוֹפֵא: “בּוֹא אִתִּי אֶל בֵּיתִי, עֲמוֹד לִי בְּצָרָתִי…”


אַךְ אֵיךְ יַכְחִישׁ הַתֵּירוּץ הִשְׁמִיעַ לְהִשְׁתַּמְּטוֹ מִן הַבַּיִת,


וְאֵיךְ יְגַלֶּה רִיצָתוֹ אֶל בֵּית-חֲבַצֶּלֶת?


עַד הוּא מְפַקְפֵּק, וְהָרוֹפֵא יָצָא-לוֹ. חָלַף מִצְמוּץ עֵין-הַזְּמַן לְלֹא-שׁוּב.


חֲבַצֶּלֶת, רְגוּעָה מִן הַיֶּלֶד שֶׁלָּהּ, נְאוֹתָה לָצֵאת עִם אוֹר אֶל קוֹלְנוֹעַ;


הַבַּעַל, כֻּלוֹ נִכְנַע לַעֲרִיצוּתָהּ,


וְאוּלַי פּוֹשֵׁט יָד לְעָדְפֵי הִתְלַהֲבוּת יַצִּיתוּ בָהּ עוֹגְבִים,


מְלַקֵּט פֵּרוּרִים מִזִּיו יְחַדְּשׁוּ בָהּ זָרִים,


כְּמִשְׁפָּטוֹ נִשְׁאַר בַּבַּיִת לְיַשֵּׁן הַיֶּלֶד פִּינְחָס, אֲשֶׁר יָמָיו שְׁנָתַיִם וּמַשֶּׁהוּ,


וְהוּא לֹא קַל לְהֵרָדֵם


כִּי-אִם מַמְצִיא הֲמוֹן שְׁאֵלוֹת וְטֵרוּדִים וְהִתְפַּנְּקֻיּוֹת.


וְאוֹר וַחֲבַצֶּלֶת יָשְבוּ בְתֵיאַטְרוֹן-גַּג, רָאוּ מַחֲזֶה,


בּוֹ יְצוּר-שִׁירָה פוֹסֵק: “מָה אֱוִילִים אֵלֶּה בְּנֵי תְמוּתָה!”


 
פֶּרֶק זוֹ תְּנוּפָה

זוֹ תְּנוּפָה הוּנַף שֶׁלֶמְיָהוּ נֶגֶד הַכּוֹכָבִים.


הַתִּינוֹק מְלוֹהָט, אִמָּא זֶה-אַךְ נִקַּתְהוּ, שִׁפְשְׁפַתְהוּ בְּצוֹנְנִים,


וְהַשְּׂרֵפָה בְּקִרְבּוֹ אֵינָהּ פּוֹסֶקֶת.


הָאַחִים וְהָאַחָיוֹת יְשֵׁנִים, אַבָּא אֵי-שֶׁהוּא בָּעִיר, מְפַגֵּר לָבוֹא.


לָקְחָה אִמָּא הַתּינוֹק, הוֹצִיאַתּוּ הַגְּזֻזְטְרָתָה, אוּלַי יִרְוַח לוֹ בְּרוּחַ קְרִירָה.


שְׂדוֹת-סֻמֵּל פְּרוּשִׂים לְמַטָּה,


וּמִסְתּוֹרִיִּים רוֹבְצִים גַּמָּדֵי-שִׁקְמָה, קוֹץ-הַצְּלָב וְזִיף-הַנּוֹצָה,


מַכְסִיפִים בְּמֻבְלָט מֵעַל שֶׁטַח-הָעֵשֶׂב הַמְעֹרָב בִּצְלָלִים.


וּלְמַעְלָה, הַשְּׁחָקיִם סוֹעֲרִים וּבוֹעֲרִים בְּנַהֲרַת-כּוֹכָבִים,


זָויּוֹת-אוֹר, כַּנְפֵי-אוֹר, עַנְפֵי-אוֹר, חִצֵּי-יַהֲלוֹם,


רַעֲמַת-אֲרִי מְעֻלֶּפֶת-לְשָׁמַיִם,


רַגְלֵי-סַרְטָן מְשֻבָּצוֹת בִּשְׁבוֹ,


לִגְיוֹנוֹת שְׁבִיבִים, לַפִּידִים מַעֲלִים עֲשַׁן-זְהָרִים,


אוֹדֶם מְפַעְפֵּעַ, זְמָרַגְדְּ מִתְפָּאֵר,


פִּטְדָה בוֹדֶדֶת לְנַפְשָׁהּ וּמְגַעְגָּעַת.


וַתָּרֵם אִמָּא אֶת הַיֶּלֶד נֶגֶד מַקְהֵלַת-הָאוֹר הָרוֹגֶשֶׁת,


וְהוּא הִבִּיט מִשְּתָּאֶה, מֻקְסַם, שׁוֹתֵק, כְּשׁוֹכֵחַ מַכְאוֹבוֹ.


עֵת-מָה הֶחֱזִיקָה אוֹתוֹ כַּךְ – תְּרוּמַת-קוֹדֶשׁ –


עֵינֵי-נוֹגָּהּ שֶׁלּוֹ סָפְגוּ הַתִּפְאֶרֶת, וּפָנָיו אַדְמוֹנִיִּים


כְּאוֹתוֹ כּוֹכָב הַנּוֹדֵד בֵּין דָּגִים וְטָלֶה.


פֶּתַע הִתְעַוְּתו פָנָיו מִכְּאֵב.


נַס הַפֶּלֶא, טָבַע הַתִּמָּהוֹן בְּשַׁוְעַת הַבָּשָׂר הַמְנֻגָּע, בְּפַחַד הַקָּרְבָּן הַמּוּנָף.



אַבְרָהָם – נִסָּיוֹן, אוֹר – מַעֲשֶׂה;


אַבְרָהָם – אַהֲבָה לְעֶלְיוֹן נֶעֱבָד כֹּובֶשֶׁת חֲרָדָה עַל מַחֲמָל,


אוֹר – הַסָּחַת-דַּעַת מֵחוֹבָה וְחֶמְלָה יָחַד.


אֶל בֵּית-הַחוֹלִים “הֲדַסָּה” נָסַע אוֹר בָּאַבְטוֹבּוּס עִם תִּינוֹקוֹ שֶׁלֶמְיָהוּ –


צִיֵּת לַעֲצַת רוֹפֵא “קֻפַּת-חוֹלִים”: “טִפּוּחַ בְּיַד מֻמְחִים – וְיָשׁוּב שָׁמֵן וּבָרִיא!”


קוֹל פְּנִימִי צָעַק מִנִּבְכֵי אוֹר: ""חֲזוֹר בְּךָ!


זְכוֹר הִגָּרַע דַּם-הָאֵם רְגָעִים-כַּמָּה לְלֹא-הַשְׁגָּחָה.


רָאִיתָ אֵיךְ הַתִּינוֹק מִתְהַפֵּךְ בַּעֲרִיסָתוֹ נֶגֶד שֶׁמֶשׁ,


כִּמְבַקֵּש מֵחֶמְלַת-שֶׁמֶשׁ מַרְפֵּא.


מִבֵּית-הַחוֹלִים – סַכָּנָה שֶׁלֹּא יָשׁוּב.


אַל תַּרְחִיק אוֹתוֹ מִשֶּׁמֶשׁ אֶל מְקוֹם-אוֹפֶל,


אַל תִּתֵּן אוֹתוֹ אֶל יָדַיִם מֵיכַנִּיּוֹת,


אַל תַּפְקִיר אוֹתוֹ לְמוֹ לְבָבוֹת גַּסִּים בְּחוֹלִים וּמַחֲלוֹת,


לְמוּדִים בְּמִקְרֵי-מָוֶת.""


לֹא הִקְשִׁיב אוֹר הַקּוֹל שֶׁבְּקִרְבּוֹ,


הֵבִיא הַתִּינוֹק אֶל בֵּית-הַחוֹלִים, רָשַׁם אוֹתוֹ בַּמִּשְׂרָד כַּדִּין,


וּמְסָרָהוּ לְיַד רוֹפְאָה-מְנַהֶלֶת בִּמְדוֹר-הַיְלָדִים,


זְקֵנָה מִגֶּרְמַנִּיָּה, ד""ר פַקְטוֹר.


חִיוּךְ הָרוֹפְאָה מִבְּעַד מִשְׁקָפֶיהָ לֹא כִסָּה


עַל קְשִׁי-פָנֶיהָ, עַל רוֹגֶז חָטְמָהּ הַמָּאֳרָךְ.


וַתָּשֵׂם אֶת הַתִּינוֹק, חִוֵּר, שׁוֹתֵק, בְּאַחַת הַמִּטּוֹת;


וְהַחֶדֶר כֻּלּוֹ סָדוּר מִטּוֹת-מִטּוֹת שֶׁל עוֹלָלִים.


בּוֹ בָרֶגַע לָקְחָה אוֹזֶן-אוֹר סִכְסוּךְ בֵּין אָחוֹת אַחַת וּבֵין אֵם תֵּימָנִּיָּה –


זוֹ: “הִזְהַרְתִּיךְ, הָבִיאִי חֲלֵב-אִמָּא!” וְזוֹ: “כֶּסֶף אֵין לִי לַחֲלֵב-אִמָּא!” –


ְצִרימָה בְּמִקְדַּשׁ הַדְּוָי.


וְאַחַת הָאֲחָיוֹת נָשְׂאָה מִמַּחְסָן כֻּתֹּנֶת לְבָנָה וַאֲרֻכָּה.


הֵפְשִׁיטָה הַתִּינוֹק מֵעֲטִיפוֹתָיו הַבֵּיתִיּוֹת וַתַּעַקְדֵהוּ בַּכֻּתּנֹתֶ…


כֵּן הָשְׁלַךְ שֶׁלֶמְיָהוּ מִבַּיִת, נִתַּק מֵחֵיק-אֵם, הֻדַּח מִשָׁמֶשׁ.


לְמָחֳרָת בָּאוּ אוֹר וְנוּבָה לְהַבִּיט תִּינוֹקָם הַחוֹלֶה בְּשְׁעַת-הַבִּקּוּר הַמְּדוּדָה.


מְצָאוּהוּ קָצוּר מִתַּלְתַּלִּים.


“שִׁנַּיִמ’לֶךְ!” הָמְתָה אֵלָיו אִמָּא בְּחִבָּתָהּ, כִּי בְּמִלָּה זוֹ


הָיְתָה מְשַׁעַשְׁעַתּוּ לִפְנֵי חֲלוֹתוֹ


כְּצָמְחָה לוֹ שֵׁן אַחַת וּשְׁנִיָּה בַּעֲקֵבָהּ.


וְלֹא נָגְעָה בוֹ הָאֵם פֹּה מִפַּחַד הָאֲחָיוֹת.


הַתִּינוֹק הִבִּיט עָצוּב, קִמֵּט מִצְחוֹ כְּזָקֵן, נִעֲנַע זְרוֹעוֹתָיו בְּאִי-מְנוּחָה,


וּפָתַח בִּנְהִימָה חֲרִישִׁית, פְּעִיָּה מִתְחַנֶּנֶת בְּלָשׁוֹן לֹא-לָשׁוֹן: “קְחוּנִי מִכָּאן!”


בְּצֵאתָם אָמְרָה אִמָּא: “הַתִּסְפּוֹרֶת נַאֲוָה לוֹ. מַה נֶחְמָד הוּא!”


וְאַבָּא צָץ לְפָנָיו פָּסוּק: “וּכְרָחֵל לִפְנֵי גוֹזְזֶיהָ נֶאְלָמָה” –


וּבְבֵית הַחוֹלִים בַּזְּמַן הַהוּא אֵין מוֹעֵד קָבוּעַ לְהִוָּעֵץ קְרוֹבִים עִם רוֹפֵא,


וְהָיוּ נָשִׁים מִסְכֵּנוֹת צוֹבְאוֹת עַל יַד שַׁעַר-הַבַּרְזֶל מִבַּחוּץ,


מְחַכּוֹת לְרוֹפֵא וְרוֹפְאָה כִּי יַעַבְרוּ, לְהַצִּיל מִפִּיהֶם


מִילָּה אֶת שְׁלוֹם בַּעַל אוֹ תִינוֹק.


וְעָבַר הָרוֹפֵא בְּחִפָּזוֹן וְעָנָה בְּשָׂפָה רָפָה: “אוֹתוֹ הַדָּבָר”, אוֹ “הוּטַב לוֹ”,


וְחָמַק לְדַרְכּוֹ.


נוֹסְפָה נוּבָה עַל הַנָּשִׁים שׁוֹמְרוֹת שַׁעַר-הַבַּרְזֶל.


 
פֶּרֶק מַתַּן דָּם

מַתַּן-דָּם נִדְרַשׁ מֵאוֹר וְנוּבָה לְתִינוֹקָם.


מֵחֲדַר-הַרְצָאָה, בּו שֵׁרַת עַרְבִית, הֻבְהַל אוֹר עַל יְדֵי נַעַר שָׁלִוחַ,


וְנוּבָה מִן הַדִּירָה. נִפְגְּשׁוּ שְׁנֵיהֶם עַל יַד שַׁעַר-הַבַּרְזֶל שֶׁל בֵּית-הַחוֹליִם.


נִפְתַּח לָהֶם הַשַּׁעַר, וַיַּעֲלוּ. הַתִּינוֹק שֶׁלֶמְיָהוּ


הוּבָא בְּיַד הָרוֹפְאָה-הַמְנַהֶלֶת, כֻּלּוֹ דָבֵק בָּהּ,


כְּאִלּוּ לְחַלֵּץ חִבַּת-אֵם מִדְּמוּת-אִישָּׁה אֵיזו שֶׁהִיא.


תְּחִלָּה נָתְנָה אִמָּא הַדָּם, וְאַחַר אַבָּא,


וְהַתִּינוֹק נִזְדַּעְזַע כְּהִדָּקֵר מַחַת-צִנּוֹר בִּלְחִי-שֵׁת שֶׁלּוֹ.


הֻשְׁכַּב בַּמִּטָּה. תְּנוּעַת-זְרוֹעוֹתָיו הָעַצְבָּנִית


הוּאֲצָה-גָבְרָה, וַיְהִי מוֹרִיד וּמַעֲלֶה, מוֹרִיד וּמַעֲלֶה יָדַיִם אֶל סַנְטֵר,


וְאִמָּא וְאַבָּא צוֹפִים בּוֹ, רָפִים מֵעֲזוֹר.


הִנֵּה, נִתְעָרֵב בְּדָמוֹ דַּם-שְׁנֵיהֶם: בְּרִית שְׁנִיָּה הִיא בֵינֵיהֶם עַל הַיֶּלֶד,


מַקְבִּילָה לִבְרִית רִאשׁוֹנָה שֶׁל הִתְמַזֵּג מִיץ-גֶּבֶר עִם חַלָּמִית-אִשִּׁה.


וּבַחוּץ, מֵעֵבֶר לְשַׁעַר-הַבַּרְזֶל, הִבִּיטוּ זֶה לָזוֹ מִתּוֹךְ הִתְעוֹרְרוּת-חֶסֶד,


תָּלוּ תִקְוָה בְּמַתַּן-הַדָּם כִּי יִהְיֶה לְשֶׁלֶמְיָהוּ לְחִזּוּק וּתְקוּמָה –


עַבְרוּ עַל פְּנֵי חֲנֻיּוֹת רְחוֹב-אַלֶּנְבִּי עַל חַלּוֹנוֹתֵיהֶן הָעַלִּיזִים בְּמַלְבּוּשִׁים


וּפֵרוֹת רַעֲנַנִּים וּפֵרוֹת מְיֻבָּשִׁים,


הָגוּ בְמִשְׁתֶּה יַעֲשׂוּ בְּיוֹם שׁוּב קְטֹן-בְּנֵיהֶם אֵיתָן הַבָּיְתָה.


וְטֶרֶם נִפְרְדוּ,


הוּא רַגְלִי אֶל חֲדַר-הַרְצָאָתוֹ וְהִיא בִנְסִיעָה אֶל הַדִּירָה,


הִתְלַחֲצוּ יָד.


וַיְהִי לָהֶם הָרֶגַע כְּקִדּוּשִׁין מְחֻדָּשִׁים בַּדָּם.


 
פֶּרֶק הַקִּרְיָה הַיְּהוּדִית

הַקִּרְיָה הַיְּהוּדִית בְּעֶרֶב שַׁבָּת!


הַצְּלָלִים הָאֲרוּכִּים הַמִּתְחַתְּכִים מִתּוֹךְ צִפּוּי-זָהָב שֶׁל טֶרֶם-עֶרֶב,


עַנְנֵי-הָאַרְגָּמָן הַנּוֹסְעִים בְּהוֹד לְהִתְקַשֵּׁר פַּרְגּוֹד עַל פְּנֵי הַיָּם,


הַבָּתִים הַלְבַנְבַּנִּים, הַוְרַדְרַדִּים, הַמְחַכִּים לְשֶׁפַע-קוֹדֶשׁ יַעֲטֵם,


עֶגְלוֹת-הַפְּרָדוֹת, הַמְּכוֹנִיּוֹת, הָאַבְטוֹבּוּסִים – בְּחֶפְזוֹנָם,


שָׁבֵי-מֵעֲבוֹדָה קוֹניִם צְרוֹרוֹת-פְּרָחִים וְשָׁטִים הָלְאָה,


הַבַּיְתָה, הַבַּיְתָה לִקְרַאת שַׁבָּת!


זְקֵנִים וּזְקֵנוֹת מַקְדִּימִים אֶל בֵּית-הַכְּנֶסֶת כְּמִשְׁפָּטָם בַּעֲיָרַת-מוֹלַדְתָּם,


אַךְ גַּם הֵם פְּסִיעָתָם מְחֻדֶּשֶׁת,


כְּאִלּוֹ בְּלֶכְתָּם אֶל עַתִּיקוֹת יֵלְכוּ אֶל עֲתִידוֹת.


אוֹר בָּא אֶל שַׁעַר בֵּית-הַחוֹלִים. פָּקִיד בָּאֶשְׁנָב אָמַר לוֹ לָשׁוּב בְּעֹוד שָׁעָה.


טִיֵּל בָּרְחוֹבוֹת, רָאָה בְּחַלּוֹן חַלּוֹת-מִשְׁזָר קְטָנּוֹת, טְרִיּוֹת, בְּרֻדּות בְּצִמּוּקִים


נִכְנַס וְהִזְמִין שְּתַּיִם מֵהֶן עַל תֵּה. עָרְבָה לוֹ הַסְּעֻדָּה.


שָׁב אֶל בֵּית-הַחוֹלִים. קִבֵּל צָו: “עֲלֵה מִיָּד”. עָלָה בַמַּדְרֵגוֹת,


וְלִבּוֹ שָׁלַו בּוֹ, מְצַפֶּה לִשְׁמוּעַת-טוֹבָה.


צַעַד אֶל תּוֹךְ חֲדַר-הַיְלָדִים, רָאָה יַלְדּוֹ בְּיַד אָחוֹת רָאשִׁית,


וְהַיֶּלֶד מְגַלְגֵּל בְּעֵינָיו כְּמִתְעַלֵּף.


אָמְרָה הָאָחוֹת: ""קַח טַקְסִי,


רוּץ אֶל בֵּית הָרוֹפְאָה-הַמְנַהֶלֶת, ד""ר פַקְטוֹר,


בִּרְחוֹב בֶּן-יְהוּדָה,


הֲרֵי פִּתְקָה בִּשְׁבִילָהּ.""


הוֹלֶם לֵב-אוֹר בְּקִרְבּוֹ: “בְּני, בְּנִי!”


וַיְבַהֵל טַקְסִי וַיִּסַּע אֶל בֵית הָרוֹפְאָה.


וְהִיא אָז מְטַפֶּלֶת בְּאִשָּׁה עֲרָבִית עִם בְּנָהּ.


הָיָה כָל רֶגַע כְּשָׁעוֹת בְּעֵינָיו. לִבְסוֹף הִתְפַּנְּתָה הָרוֹפְאָה,


זָחֲלָה לְאָט-לְאַט וְיָצְאָה אֶל מְכוֹנִית-הַטַּקְסִי הַמְחַכָּה.


בְּבֵית-הַחוֹלִים שָׁאַל אוֹר: “הַאִם הָיֶּלֶד חַי?”


“מֵת”, עָנְתָה הָאָחוֹת הָרָאשִׁית; וְהָרוֹפְאָה הִתְחַמְּקָה וְנֶעְלָמָה.


הֱבִיאַתְהוּ הָאָחוֹת אֶל חֶדֶר נִבְדָּל,


שָׁם בַּעֲרִיסָה שָׁכַב הַיֶּלֶד, כֻּלּוֹ עֵרוֹם,


גּוּף צַח וְשָׁלֵם, רַק כֶּתֶם-רָקָב הִתְאַכֵּל בְּחָטְמוֹ.


טָפְחָה מֵימְרָה בִּפְנֵי אוֹר: “הֲרֵי שֶׁלְּךָ לְפָנֶיךָ.”


נָגַע בַּיֶּלֶד, וְעוֹדוֹ חָם.


אָחַז בְּיָדוֹ. הָאֶצְבָּעוֹת הַקְּטָנּוֹת כְּאִלּוּ נַעֲנוּ לוֹ, נִשְׁתַּלְּבוּ בְּשֶׁלּוֹ,


אַךְ חַיִּים אֵין בָּהֶן.


וְעֵינֵי הַיֶּלֶד פְּקוּחוֹת וְלֹא רוֹאוֹת. עִצְּמָן אוֹר.



אַבְטוֹבּוּס אַחֲרוֹן עֶרֶב-שַׁבַּתִּי עוֹד שֵׂרַךְ דַּרְכּוֹ בָּרְחוֹב,


מָלֵא עַל גְּדוֹתָיו. מֵאֵן הַנֶּהָג לְקַבֵּל עוֹד נוֹסְעִים.


אוֹר נִדְחַק פְּנִימָה וְלָחַש בְּאָזְנוֹ: ""מָוֶת בְּמִשְׁפַּחְתִּי,


עֲשֵׂה אִתִּי לִפְנִים מִשּׁוּרַת-הַדִּין


וְתֵן לִי לְהַגִּיעַ אֶל הָאֵם בִּשְׁכוּנַת-הַצָּפוֹן.""


נֵאוֹת לוֹ הַנֶּהָג.


וּבַבַּיִת לֹא הוֹדִיעַ אוֹר הָאָסוֹן, רַק אָמַר אֶל אִמָּא-נוּבָה:


“בּוֹאִי, עָלֵינוּ לָחוּשׁ אֶל בֵּית-הַחוֹלִים. הַנִּיחִי טִרְחוֹת-הַשַּׁבָּת.”


שָׂכְרוּ עֲגָלָה עֲרָבִית. הָעֲרָבִי, בִּרְאוֹת תַדְהֵמָתָם,


הִפְקִיעַ הַמְּחִיר. הִתְמַקַּח אִתּוֹ אוֹר כְּלֹא קָרָה דָבָר.


“מַה לַיֶּלֶד?” – הִתְעַקְּשָׁה אִמָּא.


“עוֹד תִּמְצְאִי אוֹתוֹ חָם.” וַתֶּחְוָר. אַךְ עוֹמֶק הַצַּעַר לֹא מִצְּתָה,


כִּי שְׁמוּעָה רָעָה אֵינָהּ נִסְפֶּגֶת.


וְהִנֵּה עוֹמְדִים אוֹר וְנוּבָה בִּפְנֵי תִינוֹקָם.


הִשְׁתּוֹלְלָה הָאֵם, צָעֲקָה אֶל הָאֲחָיוֹת:


""עַל-מָה לֹא הוֹדַעְתֶּן לִי שֶׁהָיָה הַתִּינוֹק בְּמַצַּב אָנוּשׁ,


כִּי-אָז הֵן הִזְמַנְתִּי עוֹד רוֹפְאִים, אוּלַי וּמָצָאתִי תְּרוּפָה,


חֲלַב-אִמָּא אוּלַי אִם קִבֵּל וְהוּטַב לוֹ,


וּנְתַתֶּן לוֹ פֹּה לְהִדַּבֵּק בְּנֶגַע חָדָשׁ, מַחֲלַת-עוֹר אֲשֶׁר עָכְרָה אֶת פָּנָיו.


וַאֲמַרְתֶּן: ‘לֹא-כְלוּם – דַּי לָךְ בְּדִיזֶנְטֶרִיָּה, מַה-לָּךְ לְבַקֵּש עוֹד מַחֲלוֹת?’


רְאֶינָה מַה עוֹלַלְתֶּן לִי!"" – –


""תִּינוֹקוֹת-חוֹלִים הַרְבֵּה עִמָּנוּ,


וְהֵם צְרִיכִים מְנּוחָה, וְלֹא בְּצֶדֶק אַתְּ מִתְרָעֶמֶת


וּמַרְעִישָׁה עָלֵינוּ אֶת הַבָּיִת. עָשִׂינוּ כָּל-מַה שֶׁבִּיכָלְתֵּנוּ.""


כֵּן הָאָחוֹת הָרָאשִׁית בִּתְשׁוּבָתָהּ.


שָׁבוּ אַבָּא וְאִמָּא בָּרֶגֶל הַבָּיְתָה.


וְהַיְלָדִים בַּבַיִת מֻחְכְּמֵי-דְאָגָה, יוֹשְׁבִים וּמְצַפִּים. שָׁאֲלוּ: “הַאִם הוּא חַי?”


וּכְשֶׁלֹּא קִבְּלוּ מַעֲנֶה, פָּרְצָה מִפִּיהֶם צְוָחָה: “הוּא מֵת!”


וְאָז, שְׁתֵּי הַיְלָדוֹת דִּבְשָׁה וּרְנָנָה בְּאֶמְצַע, יַקִּיר מִזֶּה וּבְנָיָה מִזֶּה,


אַרְבַּעְתָּם יַחְדָּו עַל סַפָּה אַחַת,


הִתְכּוֹפְפוּ, הִתְחִילוּ מִתְנַדְנְדִים אֵילָךְ וּאֵילָך וּמִתְיַפְּחִים


בְּרִנַּת-קִינָה בַּת-בְּלִי-מִלִּים.


הֵיכָן לָמְדוּ זֹאת? מַה מִנְהָג קַדְמוֹן חַי בְּעוֹרְקֵיהֶם וְכָכָה נִבְטָה?


וְלֹא הָדְלַק נֵר בָּעֶרֶב הַהוּא, וְלּא קֻדַּשׁ וְלֹא סֹעַד,


כִּי-אִם עֵרִים וְשׁוֹמְמִים יָשְׁבוּ כֻלָּם עַד שֶׁנִּרְדְּמוּ ַהִּתינוֹקוֹת בַּדָּמַע.


וּמֵאָז וּלְהַבָּא לֹא שָׁבוּ לְהַדְלִיק נֵרוֹת-שַׁבָּת כָּל יְמֵי שִׁבְתָּם בְּתֵל-אָביב;


כְּאֶחָד נֵר-שַׁבָּת וְנֵר-נֶפֶשׁ נִזְעָכוּ.



לְמָחֳרָת בַּצֳּהֳרַיִם בָּא אוֹר אֶל זְקַן-עִיר.


מֵבִין בַּכּוֹכָבִים דֶּרֶךְ מִשְׁקֶפֶת מֵעַל גַּגּוֹ,


יַדְעָן בְּלוּחוֹת-שָׁנָה וּנְבִיא-לִקּוּיִים, וְעִם זֶה –


אִישׁ מְעוֹרָב עִם הַבְּרִיּוֹת.


סָח לוֹ אוֹר: ""מֵת בְּנִי תִּינוֹקִי, וְאַתָּה מוֹדַע לְאַנְשֵׁי חֶבְרָא קַדִּישָׁא.


נָא, סַדֵּר לִי הַקְּבוּרָה.""


אָמַר הָאִישׁ: ""עִם הַעֲרֵב לַיְלָה זֶה, תָּבוֹא עִם אִשְׁתְּךָ אֶל בֵּית-הַחוֹלִים,


וּבֵינְתַּיִם אֶרְאֶה לִדְבָרֶךָ.""


בַּשָּׁעָה הַהִיא הָלַך אוֹר בָּדָד לְבַקֵּר פְּעוּטוֹ הַקָּטוּף.


הַשֶּׁמֶשׁ סִנְוְרָה בְּלוֹבֶן עַל פְּנֵי חוּצוֹת, וּמִשְׁנֵה-אַפְלוּלִית לְאוֹר


בְּהִכָּנְסוֹ אֶל חֲדַר-הַמֵּתִים אֲשֶׁר מֵאֲחוֹרֵי בֵּית-הַחוֹלִים.


וְשָׁם אֵין שְׁמִירָה וְאֵין דֶּלֶת-בַּרְזֶל, וְהָרוֹצֶה לָבוֹא – בָּא.


עַל דַּף בְּסָמוּךְ לַקַּרְקַע שָׁכַב מֵת בּוֹגֵר, מְכֻסֶּה טַלִּית,


וְעַל שֻׁלְחָן, עֲטוּפַת סָדִין לָבָן, הָיְתָה מֻנַּחַת גְּוִיָּה קְטַנָּה.


הֵרִים אוֹר קְצֵה-הַסָּדִין, גִּלָּה פְנֵי הַתִּינוֹק שֶׁלֶמְיָהוּ,


רָאָה וְהֵם קְטַנִּים וּצְמוּקִים,


וְדוֹמִים דִּמְיוֹן מַפְלִיא לִקְלַסְתֵּר-פְּנֵי בַת-הַשַּׁעֲשׁוּעִים, רְנָנָה.


אֵיכָה נִסְתַּר מִמֶּנּוּ הַדִּמְיוֹן הַזֶּה עַד-כֹּה?


וְעַל פְּנֵי-הַתִּינוֹק הַכְּבוּיִים, מִתַּחַת לַסָּדִין, יָצְאוּ וְרָמְשׂוּ נְמָלִים.


אָמַר אוֹר לַנְּמָלִים: “אֲנִי הִפְסַדְתִּי וְאַתֶּן זוֹכוֹת.”


וְלֹא נִסָּה לְהָסִיר הַנְמָלִים, כִּי רַבּוֹת הֵנָּה.


כִּסָּה פְנֵי הַתִּינוֹק, נָטַל יָדָיו מִבֶּרֶז שֶּבַּכּוֹתֶל,


וְהָלַךְ הַבַּיְתָה דֶּרֶךְ רְחוֹבוֹת-קִרְיָה מִתְעַדְּנִים בִּקְדֻשַּׁת-שַׁבָּת וְנַהֲרַת-חַמָּה,


וְהוּא עֲלוּב-עַצְמוֹ, נִדְכֶּה מִפָּעֳלוֹ.


 
פֶּרֶק גוּף טָהוֹר

גוּף טָהוֹר, פָּעוּט, עָטוּף בְּמַטְלִית שְׁחוֹרָה,


מִטָּה שֶׁל מֵת בּוֹגֵר בְּאֶמְצַע (מֵת בּוֹדֵד, אֵין קָרוֹב וִידִיד),


וְעַל סַפְסַל מִן הַצַּד


אִמָּא נוּבָה שָׁתָה יָדָהּ עַל הַמַּטְלִית הַשְּׁחוֹרָה:


מַגַּע-פְּרִידָה אֵחֲרוֹן – רַחֲמִים נִשְׁפָּכִים לָרִיק, אֵין לָהֶם מְקַבֵּל.


עַל-יַד אִמָּא – הַבְּכוֹר יַקִּיר, דַּק וּשְׁחַרְחַר וּמְסֻלְסָל, שֻׁתָּף לְצַעַר הוֹרָיו,


כִּי אָמַר אוֹר: יַבוֹא הַנַּעַר, וְיִזְכּוֹר כִּי הָיָה לוֹ פַּעַם אָח קָטָן;


וּמִזֶּה וּמִזֶּה יְשׁוּבִים יְהוּדִים גְּבוֹהֵי-קוֹמָה, רַחֲבֵי-זָקָן, עִקְמֵי-אַף.


יְהוּדִים אֱמוּנֵי-מָוֶת,


וּבְפִיהֶם פְּסוּקֵי-תְּהִלִּים, מְמֻלְמָלִים בְּלִי-הֶרֶף.


זֶה פְּנִים-הָאַבְטוֹבּוֹס הַהוֹלֵךְ מִבֵּית-הַחוֹלִים “הֲדַסָּה” אֶל נַחֲלַת-יִצְחַק.


תָּמָהּ אוֹר, הַיּוֹשֵׁב בַּתָּוֶךְ, וְהוּא כְּזָר וּמִסְתַּכֵּל:


הַיְּהוּדִים הַמְשֻׁנִּים הַלָּלוּ, הֵיכָן רָאָה קוֹדֶם?


זֶה הַגּוּף הֶעָטוּף מַטְלִית, זֶה הָאַבְטוֹבּוּס הַנִּשָּׂא עַל פְּנֵי הַשָּׂדוֹת הָאֲפֵלִים,


מוּאָר אוֹר כֵּהֶה מִתִּקְרָתוֹ,


זֶה הַמֵּת אֲשֶׁר נִזְדַּוֵּג לַיֶּלֶד שֶׁלֶמְיָהוּ לִקְבוּרָה עִמּוֹ בְּיוֹם אֶחָד,


הַאִם חַי אוֹתָם אוֹר אֵי-שֶׁהוּא לְפָנִים,


הַאִם מְשַׂחֵק הוּא תַּפְקִיד כְּבָר שִׂחֲקוּ אַלְפֵי פַעַם,


אוֹ מִן בּוֹר הוּא זֶה, מַחְתֶּרֶת נָפַל לְתוֹכָהּ, נִשְׁזַר בְּהֶכְרֵחָהּ,


אַחֲרֵי חָפַר חַפִירָה בְּקִרְקַע-חַיָּיו, בְּעֶצֶם יָדוֹ כְּרָאָהּ,


וְעַתָּה אֵין הָשֵׁב –?


הִגִּיעַ הָאַבְטוֹבּוּס אֶל נַחֲלַת-יִצְחָק, אֶל בֵּית-הַקְּבָרוֹת, וַיַּעֲמוֹד.


פֶּה מְרֻבָּע פָּעוּר בָּאֲדָמָה עַל-יַד מַצֵּבוֹת מְעַטּוֹת וּנְמוּכוֹת,


בּוֹר, בְּקַרְקְעִיתוֹ אֶבֶן מִשְׂתָּרַעַת.


קִבֵּל הַגּוּף הַקָטָן עַל מַטְלִיתוֹ הַשְּׁחוֹרָה.


וְהַקַּבְּרָנִים, בְּטֶרֶם גָּלְלָם אֶבֶן-הַסְּתִימָה עַל פִּי-הַבּוֹר,


גִּלּוּ פְּנֵי הַתִּינוֹק.


חִוְּרִים, קְרִירִים וּשְקֵטִים נִרְאוּ הַפָּנִים נֶגֶד הַכּוֹכָבִים,


וְאוֹר-הַכּוֹכָבִים רוֹטֵט


מִבַּעַד לִרְעָלוֹת דַּקּוֹת שֶׁבְּדַקּוֹת, רוֹחֲפוֹת בְּרוּחַ מְהִירָה.


כָּרְעָה נוּבָה עַל בִּרְכֶּיהָ (וְיַקִּיר עַל יָדָהּ כָּרַע),


וַתִּתֵּן קוֹלָהּ בְּפִזְמוֹן שׁוֹטֵף, כְּלָמוּד עַל פֶּה,


יְרוּשָׁה מֵאִמָּהוֹת וּזְקֵנוֹת אֲמֵלָלוֹת, שַׁכּוּלוֹת מֵחֲבִיבֵיהֶן:


""מַה מִּטָּה אֲנִי מַצִּיעָה לָךְ, מָתוֹק שֶׁלִּי?


מַה שִׁיר-עֶרֶשׂ אֲנִי שָׁרָה לְיַשֶּׁנְךָ, אָהוּב שֶׁלִּי?


מַה אִמָּא הָיִיתִי לְךָ, שֶׁהִפְקַרְתִּיךָ בִּידֵי זָרִים,


וְלֹא חָמַלְתִּי, וְלֹא נִלְחַמְתִּי עַל חַיֶּיךָ, לֹא הִרְעַשְׁתִּי שָׁמַיִם וָאָרֶץ, עִיר וּמְתִים?


כֻּלְּךָ חֲמוּדִים הָיִיתָ, מַשְׁלָם לְאַהֲבָה,


וְאַבָּא וְאִמָּא עֲזָבוּךָ, כְּיָתוֹם הָיִיתָ שְׁכוּחַ-רַחֲמִים,


וַתֶּאֱסוֹף אוֹתְךָ הָאֲדָמָה. וּלְעוֹלָם-לְעוֹלָם תִּהְיֶה תּינוֹק מָתוֹק וּמִסְכֵּן,


לֹא נַעַר, לֹא גָבֶר,


וּלעוֹלָם-לְעוֹלָם שְׂשׂוֹנִי בַּקֶּבֶר אִתְּךָ יִשְׁכּוֹן, עָשׁוּק מִמֶּנִּי –


תִּינוֹק מָתוֹק שֶׁלִּי, שֶׁלֶמְיָהוּ-לִי, קְטַנִּי, נַפְשִׁי,


מְכֻסֶּה מֵעֵין-כּוֹכָבִים תִּשְׁכַּב, נִסְתָּר מֵאַחֶיךָ וְאַחְיוֹתֶיךָ.


עָפָר יְחַבְּקֶךָ וְלֹא זְרוֹעוֹתָי. הֱוֵי שָׁלוֹם, חָבִיב שֶׁלִּי.""


הֶעְתִּיקוּ הַקַּבְּרָנִים אֶת נוּבָה פְּסִיעוֹת-מִסְפָּר,


הוֹרִידוּ טַבְלַת אֶבֶן, הֶאֱפִיקוּהָ עַל פִּי הַבּוֹר, שְׂפָתֶיהָ מְכֻנָּסִים בֶּעָפָר,


וְשָׁפוֹךְ עָפָר מִמָּעַל.


וּבוֹ בָּרֶגַע נִבְלְעוּ כּוֹכָבִים, וְיוֹרֶה רִאשׁוֹן לַשָּׁנָה עָרַף-רָטַט,


שְׂעִירִים רַכִּים, אַוְרִירִיִּים חַנּוּנִים –


נְשִׁיקָה עַל לֶחִי-אָדָם, לְטִיפָה עַל עָפָר.


הִתְנַטְּפוּ-לָהֶם הָעֲנָנִים וַיֵּלֵכוּ,


כְּנוֹתְנֵי בְרָכָה לְזֶרַע חָדָשׁ, זֶה-אַךְ נִטְמַן,


כְּמַבְטִיחֵי תְחִיָּה.


 
פֶּרֶק בַּלֵּילוֹת

בַּלֵּילוֹת, בְּאֻלַּם-חֵפֶץ, הָיָה אוֹר מַרְצֶה לִפְנֵי נְעָרִים וּנְעָרוֹת עוֹבְדִים,


בָּאֵי מֵרְצוֹנָם, קוֹנֵי תוֹרָה בִּפְרוּטוֹת-עֲמָלָם,


נְזִירִים מִטִּיּוּל בִּשְׂדֵרוֹת קוּאוֹזָרִינָה וּמִשְּׂרִיָּה בְּאַמְצְאוֹת הוֹלִיבוּד,


נְטָעִים מְהִירֵי-לִבְלוּב:


אֶתְמוֹל – תִּינוֹקוֹת,


הַיּוֹם – רוֹקְמֵי יַחֲסֵי-אַהֲבָה טְמִירִים,


מָחָר – שׁוֹאֲלֵי בְ“טִפַּת-חָלָב” לְעֵצָה.


הִכְנִיסָם אוֹר בְּקִסְמֵי הָרוֹמַנְטִיקָה הָאַנְגְּלִית וּסְפִיחֶיהָ:


ווֹרְדְסְווֹרְתְּ יוֹשֵׁב בְּחוֹרֶשׁ וּמַאֲזִין אֶלֶף צְלִילִים מְמֻזָּגִים,


מִתְחַזֵּק בֶּאֱמוּנָתוֹ כִּי חוֹפָנִית וְסִגָּלִיָּה שָׂשׂוֹת עַל אֲוִיר תִּנְשׁוֹמְנָה,


מֵצֵר בְּהַעֲלוֹתוֹ עַל דַּעְתּוֹ מַה שֶׁהָאָדָם עוֹשֶׂה לָאָדָם


מִתּוֹךְ מְרִידָה בַּעֲצַת-הַחֶדְוָה הַקְּדוֹשָׁה,


חֲקָקַתָּהּ הַתּוֹלָדָה מֵרֹאשׁ וּמִקֶּדֶם –


גְּבֶרֶת-אֵימִים, צָדָה מֶלֶךְ וְאִישׁ-מִלְחָמָה בְּרִשְׁתּוֹתֶיהָ, לְקִיטְס,


הֵדֵי חֲצוֹצְרַת-פֶּלֶא, גּוֹוְעִים בֶּהָרִים עִם זִיו-עַרְבַּיִם, לְטֶנִּיסוֹן.


וּבִפְרוֹץ מִלִּבּוֹת הַלּוֹמְדִים קְרִיאָה תַמָּה: “מַה נֶּהְדָּר!”


כֻּרְסַם לֶב-אוֹר שׁוֹרֶשׁ בַּהֲגוֹתוֹ בְּמִסְתָּרִים:


""לֹא לִקְטֹן-בָּנַי זֶמֶר-קִיטְס, נוֹעַם-טֶנִּיסוֹן,


לֹא לוֹ חִצּוּבֵי הַגְּאוֹנִיּוּת הָעִבְרִית,


לֹא לוֹ מַעֲשִׂיּוֹתַי אָנֹכִי, נְקוּרוֹת דִּמְיוֹן אוֹ גְנוּבוֹת מִסֵּפֶר"".


וְכֵן כָּל אֲשֶׁר נִקְרָה לְאוֹר בְּאָרְחוֹת יוֹמוֹ


(וְהוּא – כְּאִלּוּ נוֹכַח אֲפֵל-מָוֶת זוֹרְזוּ עֶשְׁתּוֹנוֹתָיו, נִתְחַדְּדוּ הֲנָאוֹתָיו) –


מַרְאֵה שֻׁלְחֲנוֹת-מִסְעָדָה וְכִסְאוֹתֶיהָ, כְּחֻלֵּי-רֶגֶל וַאֲדֻמֵּי-דַּף,


גַּוְנֵי יָרָק-יָרָק בְּצַלַּחַת-סַלַט,


סֵפֶל-קָפֶה מֻלְבָּן וּמֻמְתָּק, רַעֲנַן-רֵיחַ מֵהַרְתָּחָה רִאשׁוֹנָה,


מִשְׁמוּשׁ בִּסְפָרִים הַמֻּצָּגִים לְמֶכֶר בְּכוֹנָנִית שֶׁל זָוִית-רְחוֹב,


לְקִיקָה מִנּוֹשָׁנוֹת בִּכְתַב-רַשִׁ""י,


הֶעָפַת עַיִן עַל מִתְחַדְּשׁוֹת בִּסְפִירַת הַנִּדְפָּס,


רִקּוּד צְעִירִים בַּחֲבוּרָה בְּמוֹצָאֵי שַׁבַּתוֹת וְחַגִּים,


הַתְּכוּנָה הָרַבָּה לְתִזְמוֹרֶת עַל כֵּלֶיהָ לְמִינֵיהֶם,


הַתֻּפִּים כִּדְוָדִים מְבַשְּׁלֵי-בָם נְזִידֵי-רָז,


צִנּוֹרוֹת-הַנְּשִׁיפָה הַנּוֹצְצִים, חֲלִיל-הַכֶּסֶף הַדַּק וְהַיָּשָׁר,


הַקֶּרֶן הַצָּרְפַתִּית מְקֻפֶּלֶת-הַקְּרָבַיִם, פּוֹעֶרֶת פִּיהָ נְחוֹשֶׁת,


וְלִבְסוֹף הַהִתְגַּלּוּת הַכַּבִּירָה: תְּרוּעַת הַגּוֹרָל לְצַ’יקוֹבְסְקִי,


אוֹ רוּחַ-בֵּיתּוֹבֶן נוֹסֶקֶת עָל בּנִצָּחוֹן,


כָּל מַרְאֶה וְכָל טַעַם שֶׁיֵּש בּוֹ כְּדֵי לְעַנֵּג,


הִרְגִּישׁוֹ אוֹר כִּגְזֵלָה מִשֶּׁלֶמְיָהוּ.


מַה רְשׁוּת לוֹ לְאוֹר לָחוּשׁ וְלִסְפּוֹג, לְהָרִיחַ יָם וְעָלֶה, וְיַלְדּוֹ שְׁדוּד-חֲוָיָה?


וַתְּהִי נִשְׁמַת אוֹר – שְׁתֵּי נְשָׁמוֹת,


הָאַחַת נִרְתֶּמֶת לְחוֹבוֹת שָׁעָה וְעִסְקֵי יוֹם-יוֹם


וַחֲבֶרְתָּהּ שׁוֹכֶנֶת קֶבֶר עִם הַבֵּן, נְטוּלָה מֵהֶמְיָה וְעִנְיָן.


דְּרוֹשׁ, אוֹר, וְהִתְבּוֹנֵן:


הֲיִתָּכֵן כִּי מַה שֶׁעַל הָאֲדָמָה וּמַה שֶׁתַּחַת הָאֲדָמָה שְׁתֵּי רְשׁוּיוֹת הֵן?


וַהֲלֹא גֶשֶׁם יוֹרֵד מִמְּרוֹמִים וּמַשְׁקֶה שָׁרָשִׁים נָחֵי-תְהוֹם,


הַכִּימְיָּה שֶׁבַּדָּם וּבָעֲצָבִים, הַמַּעֲנִיקָה פֵּרוּשׁ-חַיִּים לְתוֹרַת-דּוֹמֵם,


פָּרָג עוֹלֶה מִמַּדְמֵנָה, חִקּוּי קָטָן לַשֶּׁמֶשׁ –


עֵדוּת הֵמָּה כִּי הַכֹּל סִפּוּר אֶחָד, תֵּבֵל אַחַת, אֱלֹהוּת אֶחָת!


עוֹד שְׁאַל, אוֹר:


הַאִם בֶּאֱמֶת נִשְׁלַל מָה מִן הַיֶּלֶד בְּהִשָּׁלֵל מִמֶּנּוּ נַפְשׁוֹ-וְעַצְמוֹ?


הֵן הַמָּוֶת יוֹהֵב שְׁלֵמוּת לָאָדָם, אִם תּוֹר חַיָּיו אָרוֹךְ וְאִם קָצֵר.


חַיֵּי-תִינוֹק – מַתָּן רִאשׁוֹן,


וְכֹל בָּא אַחֲרֵי-כֵן – רַק הִשָּׁנוּת, הִכָּפְלוּת, הוֹלֶכֶת וְתַשָּׁה עִם כָּל חֲזָרָה.


אִם לֹא יָדַע שֶׁלֶמְיָהוּ כֹּל אֲשֶׁר נִתַּן לָאָדָם לָדַעַת?


לֹא הִסְפִּיק לְהַלֵּךְ בְּרַגְלָיו,


אֲבָל כְּבָר בָּאוּהוּ גִילַת עַל צֶבַע


(קֶרֶן-אוֹר כִּי עָבְרָה שְׂפַת שִׁמְשַׁת-חַלּוֹן, וְעָשְׂתָה קֶשֶׁת קְטַנָּה עַל קִיר,


מַה דָּץ עַל גִּלּוּי-הַפְּאֵר),


רָעָב, שׂוֹבַע, חַבְרוּת, עוֹנֶג,


אַהֲבַת-אֵם (וְאֵין אַהֲבָה אַחֶרֶת אֶלָּא נוֹבַלְתָּהּ שֶׁל זוֹ),


מַכְאוֹב, פַּחַד, גַּעְגּוּעֵי-פְרוֹד…


אַשְׁרֵי הוֹלֵךְ בְּעוֹד מַנְגִּינָתוֹ רְטֻבָּה בְּיַד-אֵל!


עַל עַצְמְךָ הִצְטָעֵר וְלֹא עַל הַיָּלֶד!



פַּעַם, בַּשָּׁבוּעַ הַשֵּׁנִי לָאֵבֶל,


כְּצֵאת אוֹר מֵהַרְצָאָתוֹ לַיְלָה, פָּגַע בַּחֲבַצֶּלֶת,


עוֹלָה לִקְרָאתוֹ בָּרְחוֹב,


כְּלִילָה בְּשִׂמְלָה צְחוֹרָה,


עֲדִינַת בּוֹשֶׂם נָשְׁיִי, נוֹגַהּ לָהּ כַּלְּבָנָה.


עָבַר עַל פָּנֶיהָ מִתּוֹךְ שָׁלוֹם חֲטוּפָה, גִּמְגֵּם כִּי עָלָיו לְהַקְדִּים בּוֹא בַיִת,


וַיַּעַזְבֶנָּה.


וּבַבַּיִת, הָרָווּי אַנְחוֹת-אֵם – הוֹי, שֶׁלֶמְיָה שֶׁלִּי!"" – וְעֶצֶב הַיְלָדִים,


יָשַׁב דֻּמָּם בְּהִרְהוּרָיו, חִטֵּט בְּפִצְעוֹ:


""אֲבָל אָשֵׁם אָנֹכִי בִּדְבַר הַיֶּלֶד אֲשֶׁר נָהַם בְּיִסּוּרָיו, וְלֹא שַׁתִּי לֵב אֵלָיו.


יָדַע יוֹן קִנּוֹ, אַנְקוֹר צוֹפֶה אֶפְרוֹחָיו,


אוֹר לֹא יָדַע, מִתְבּוֹנֵן בְּשִׁירָה לֹא הֵבִין בְּעוֹלָלוֹ.


הָיִיתִי כְּגֶבֶר-חָתוּל אוֹ גֶבֶר-כֶּלֶב הַמּוֹלִיד וְעוֹזֵב,


הָטֵל מַשָּׂא-הַשָּׁגָר עַל הָאֵם.


וָאֶפּוֹל מֵהֶם, כִּי הֵם טִבְעָם שׁוֹמְרִים וַאֲנִי טִבְעִי לֹא שָׁמָרְתִּי.


חֶסֶד יַטִּיפוּ כְּתָבַי, בְּתִפְאֶרֶת אָשִׂיחָה,


וְהִנֵּה נָצַץ פֵּרוּר-תִּפְאֶרֶת בְּבֵיתִי,


וְעָצַרְתִּי חֲנִינָה מִמֶּנּוּ וָאֶפְשַׁע מִשָּׁמְרוֹ"".


יֵשׁ עָמַד אֶל מִרְפֶּסֶת הַדִּירָה, בָּלַשׁ בַּכּוֹכָבִים, חִפֵּשׂ אֲבֵדָתוֹ:


""אֵיפֹה אַתָּה, בֶּבֶּלֶה? הַאִם בְּאוֹר-כּוֹכָבִים נַחְבֵּאתָ,


אוֹ רָחַקְתָּ אֶל חֶבְיוֹן יוֹתֵר רָם?


שֶׁלֶמְיָהוּ קָרָאתִי שְׁמֶךָ. הַאִם שָׁלוֹם-שָׁלוֹם לָךְ בְּמָקוֹם הִנֶּךָּ?


מָה אַהֲבַת-עוֹלָמִים אִמְּצַתְךָ לָהּ?


כִּי רָאוּי הָיִיתָ לְאַהֲבָה, מַחֲמָד שֶׁלִּי"".


בְּנֵי-עַיִשׁ מִצְמְצוּ, מַאֲדִים דָּלַק, וְצִבּוּרֵי-הָאוֹר כֻּלָּם בִּשְׁתִיקָתָם הִתְפַּטָּדוּ,


וּמִלְּמַטָּה, מִשְּׂדוֹת-סֻמַּל, עָנוּ וְאָנוּ תַנִּים.


וּבֵינְתַּיִם הַיְלָדִים לוֹמְדִים בְּבֵית-הַסֵפֶר וּבַ“גָּן”, בָּאִים עֲמוּסֵי לֶקַח וְזִמְרָה.


וְדִבְשָׁה, בְּכִירָה בִּשְׁתֵּי הַיְלָדוֹת, קוֹלַחַת זֶמֶר עַל זְרִיעָה וּנְטִיעָה,


עוֹשָׂה בְיָדֶיהָ כּזוֹרַעַת וְנוֹטַעַת,


וּפָנֶיהָ עֲגוּמִים, וְנַפְשָׁהּ בַּל עִמָּהּ, מֵהִפָּקֵד הָאָח הַקָּט, הֶחָמִיד.


מָשְׁרֶשֶׁת נְשָׁמָה בְּאַחְיוֹתֶיהָ, וּבְהֵעָקְרָהּ, אַחְיוֹתֶיהָ נִמְחָצוֹת וּמַר מְשַׁוְּעוֹת.


 
פֶּרֶק אֶל סַבְתָּא

אֶל סַבְתָּא, זוֹ אֵם-הָאֵם בְּקִרְיַת-כָּלֵב,


כָּתְבָה נוּבָה מִכְתָּב פְּנוּן-דְּמָעוֹת:


עָבַדְתִּי קָשֶׁה, אִמָּא, כִּבַּסְתִּי וְנִקִּיתִי, וְהַמָּקוֹם – חוֹל וְאָבָק,


וּכְלֵי-סִיִּוּעַ אַמֶּרִיקָאִיִּים אֵינָם.


קָשֶׁה עָבַדְתִּי, אִמָּא, לְהַלְבִּישׁ וּלְהַאֲכִיל,


וְלַתּינוֹק קְטַנִּי הָיִיתִי מְכִינָה בְּלִיל שֶׁל אֲבַק-חֲמִיץ וּפֵרוֹת,


וְהָיִיתִי נֶהֱנֵית בְּאָכְלוֹ בְּתֵאָבוֹן, וְהָיִיתִי מְאֻּשֶּׁרֶת, אִמָּא,


עַל אַף הָעֲבוֹדָה הַמְפָרֶכֶת.


עַכְשָׁו סָר אָשְׁרִי, נִמְחֲקָה חֶמְדָּה מִלֵּב, נִקְבַּר מַחֲמַדִּי,


יָגוֹן וְרֵיקוּת לְפָנַי כָּל-הַיָּמִים.


כֹּה חָמוּד הָיָה. הֵן נוֹצַר לְחַיִּים וּלְחֶדְוָה…


בְּעָמְדִי בְּבֵית-הַחוֹלִים לִפְנֵי גוּפוֹ, אִמָּא, וַאֲבָרָיו שְׁלֵמִים וְעוֹרוֹ צַח,


זָכַרְתִּי מַעֲשֵׂהוּ שֶׁל אֶחָד אִישׁ-אֱלֹהִים.


אִלּוּ גָּהַרְתִּי עֵל הַיֶּלֶד, פִּי עַל פִּיו, עֵינַי עַל עֵינָיו, יָדַי עַל יָדָיו,


וְנָשַׁמְתִּו בוֹ מִנְּשִׁימָתִי, כִּי-אָז הָיָה פוֹקֵחַ עֵינָיו וּמִתְחַיֶּה.


הָיָה בִי בִּטָּחוֹן שֶׁהָיִיתִי מַצְלַיחָה בְּכָךְ, אִמָּא.


(שֶׁקֶר הָרוֹפְאִים, לֹא הַכֹּל הֵם יוֹדְעִים).


אֲבָל רָאִיתִי שַׁלְוָה נְסוּכָה עַל פָּנָיו שֶׁל הַתִּינוֹק,


הוּא נִכְנַע וְהִשְׁלִים,


וְחָמַלְתִּי עָלָיו מֵעוֹרְרוֹ לִיסּוּרִים מֵחָדָשׁ…


אֶמֶשׁ נִכְנְסָה אֵלַי זְקֵנָה-שְׁכֵנָה, לֹא רְאִיתִיהָ קוֹדֶם.


שָׁאֲלָה לְמַלְבּוּשֵׁי הַתִּינוֹק. אָמַרְתִּי לָהּ: “כְּבָר פִּזַּרְתִּים לְנִצְרָכִים”.


אָמְרָה: “אִם כֵּן, יָאִיר חֶלְקוֹ בְּגַן-עֵדֶן”.


בְּכִי מְעַט, אִמָּא, וְלֹא תַרְבִּי בְּכוֹ.


אִמְרִי גַם אַתְּ: יָאִיר חֶלְקוֹ…


כֹה חָמוּד הָיָה. אֵין מַה לַעֲשׂוֹת עוֹד"".


עָנְתָה סַבְתָּא בִּכְתַב יָדָהּ הָרוֹעֵד:


""וְכִי הַחַיִּים כָּל-כַּךְ טוֹבִים הֵם?


אֶלָּא כָּל-זְמַן שֶׁאָדָם חַי, הוּא רוֹצֶה לִחְיוֹת.


וּמִי שֶׁנִּלְקַח בְּלֹא חֵטְא – מִן הַסְּתָם נָאֶה כָּכָה לִפְנֵי אֲדוֹן-הַחָכְמוֹת"".



חָלַף חוֹדֶשׁ וּבָאוּ זוּג-יְדִידִים,


צְעִיר סוֹפְרִים, מְרַעֲנֵן מַסּוֹרֶת גַּלִּיצִיָּה בַּחֲרוּז תֵּל-אֲבִיבִי,


וְרַעְיָתוֹ אֲדֻמַּת-תַּלְתַּלִּים, שַׁלְהֶבֶת עַל נֵר לָבָן,


עִם תִּינוֹקָם הַיָּפֶה, עֵינָיו – חִן-תְּכֵלֶת וְשַׂעֲרוֹתָיו – רוֹךְ-שֵׁשׁ מִסְתַּלְסֵל – –


אֶל בֵּית-אוֹר בָּאוּ לְבִקּוּר וְנִחוּם.


הוֹצִיאָה נוּבָה מִמַּחֲבוֹאִים חֲלִיפַת-תִּינוֹק, רִקְמָה צִבְעוֹנִית מַעֲשֵׂה-מִזְרָח.


אָמְרָה: ""חִלַּקְתִּי וְנָתַתִּי בִּגְדֵי הַיֶּלֶד שֶׁלִּי, כֻּלָּם,


וּמַלְבּוּשׁ זֶה בִּלְבָד חָשַׂכְתִּי לִי לְמַזְכֶּרֶת.


כָּל-כַּךְ הָיָה נֶהֱנֶה מֵעַצְמוֹ כְּשֶׁהוּא לָבוּשׁ חֲמוּדוֹת, הַיֶּלֶד שֶׁלִּי!


וְהִנֵּה, גַּם מִזֶּה אֲנִי נִפְרָדֶת.


קְחוּ הַחֲלִיפָה, וְתִהְיֶה לְזִ י ו שֶׁלָּכֶם לְבִרְכַּת בְּריאוּת וְאוֹרֶךְ-יָמִים"".


וַיִּזְכּוֹר אוֹר דָּבָר, קְרָאָהוּ בַּנַּעֲרוּת בְּמַחֲזֶה לְאִיבְּסֶן:


אֵשֶׁת בְּרַנְדְּ הַשַּׁכּוּלָה, מַקְרִיבָה מְעִיל קָטָן וְאַחֲרוֹן –


וְהִנֵּה פֶּרֶק-הַמַּחֲזֶה הַלָּז שָׁב וּמִתְנַסֵּחַ בְּבֵית-אוֹר וּלְעֵינָיו.


כֵּן הַכָּתוּב וְהַנֶּחֱוֶה מִתְכָּרְכִים אַהֲדָדֵי.


 
פֶּרֶק בַּעִתּוֹן

בָּעִתּוֹן, בְּגִלָּיוֹן אֶחָד, הוֹפִיעוּ חֲטִיבוֹת שְׁתַּיִם:


מִזְמוֹר-שִׁיר בִּפְרוֹזָה, מְחֻבָּר בְּיַד אוֹר, עַל סְעֻדָּה קַלָּה עִם שֵׁגַל,


כֶּתֶר לָהּ – שַׂעֲרוֹתֶיהָ, סְדוּרוֹת מִקְלַעַת-זָהָב סָבִיב לְרֹאשָׁהּ,


וְהָאֲכִילָה הַגְּנוּבָה יַחַד נִשּׂוּאִין לְשָׁעָה, עֲמֻקִּים וְאִם חִיש גָּזִים;


וּמִסְגֶּרֶת-שְׁחוֹר קְטַנָּה, בָּה אַחִים-לִכְתִיבָה


מְנַחֲמִים אֶת אוֹר וְרַעְיָתוֹ עַל הִלָּקַח בְּנָם-תִּינוֹקָם.


בָּזַק לְאוֹר: מִי שֶׁעוֹשֶׂה זֶה, מַשִּׂיגֵהוּ זֶה…



מֵעַצְמוֹ שִׁגֵּר אוֹר אֶת הָאַשְׁמָה לְהַטִּילָהּ עַל אֲחֵרִים.


טָפַל אוֹתָהּ עַל בֵּית-הַחוֹלִים,


עַל שַׁעַר-הַבַּרְזֶל הָאָטוּם,


עַל אֲחָיוֹת נִצּוֹת בְּלָשׁוֹן רוּסִית,


עַל הַזְנָחָה, סִבְּבָה כִּי יִפְשֶׂה רָקָב בְּזָוִית-חָטְמוֹ שֶׁל הַתִּינוֹק,


וְלֹא מִמַּחֲלָתוֹ.


זוֹ הָרוֹפְאָה-הַמְנַהֶלֶת, הַקְּרוּיָּה “מוּמְחֵית לְתִינוֹקוֹת”,


אֵיךְ בַּעֲצַלְתַּיִם זָחֲלָה בְּהִקָּרְאָהּ, וְלֹא בָאָה עַד עֲבוֹר מוֹעֵד.


וּמִתּוֹךְ צַעֲרוֹ, נִפְתָּה אוֹר גַּם אַחַר אֱמוּנוֹת טְפֵלוֹת:


נָהוּג בֵּין נְשֵׁי-יִשְׂרָאֵל אֲשֶׁר בְּצֵאת דַּיֶּרֶת מִדִּירָה,


בַּעֲלַת-הַבַּיִת מִלְּשֶׁעָבַר מְבַקֶּרֶת הַנָּוֶה הֶחָדָשׁ


וּמְבִיאָה אִתָּהּ עֻגַּת-מֶתֶק


לְבַטֵּל תַּרְעוֹמֶת תְּלוּיָה אוֹ אֲרִירָה-שֶׁבַּלֵּב, הִנִּיחָה מֵאֲחוֹרֶיהָ הַיּוֹצֵאת.


מִשּׁוּם שֵׁרוּתִים, שֵׁרְתָה בַּעֲלַת-הַבַּיִת הַתֵּימָנִית לְנוּבָה בְּכֶסֶף,


הָיוּ הַיְּחָסִים בֵּינֵיהֶן הֲפוּכִים,


כְּאִלוּ נוּבָה בַּעֲלַת-הַבַּיִת וְהַתֵּימָנִית – הַשְּׁכֵנָה אֶצְלָהּ.


בְּצֵאת מִשְׁפַּחַת-אוֹר בְּחִפָּזוֹן, הַאִם לֹא שֶׁלְחָה הַתֵּימָנִית קְלָלָה אַחֲרֵיהֶם?


(ה ִיא דַּם-כּוּשִׁים נִכָּר בָּהּ –


הַאִם לֹא שָׁמוּר-בָּהּ בְּסֵתֶר גַּם נַחַשׁ-כּוּשִׁים?)


הִנֵּה בַּעֲלַת-הַבַּיִת הַנּוֹכְחִית, בַּקּוֹמוֹתַים הַצּוֹפוֹת מֵעַל כְּפַר-סֻמֵּל:


אַךְ נִכְנְסוּ אוֹר וְנוּבָה וְצֶאֱצָאֵיהֶם אֶל הַדִּירָה הַבִּלְתִּי-גְמוּרָה,


לָקְחָה אוֹתָהּ אִשָּׁה הַתִּינוֹק בִּזְרוֹעוֹתֶיהָ, וְאָמְרָה בְּרֶגֶשׁ:

“הֲרֵי זֶה נֶחְמָד-צִ’יק!”

הַאִם לֹא הָיָה בְּכָךְ מִשּׁוּם עֵין-הָרָע?


הִנֵּה אֱלִיעֶזֶר, בַּעֲלָהּ שֶׁל חֲבַצֶּלֶת:


זֶה בָא עִם אִשְׁתּוֹ לְנַחֵם הַמִּשְׁפָּחָה הָאֲבֵלָה בְּשִׁכְלוֹנָה,


וַאֲגַב שִׂיחָה נִפְלְטָה מִמֶּנּוּ מִלָּה: ""טוֹב שֶׁנִּפְטַר הַתִּינוֹק בְּשַׁעְתּוֹ,


וְנִצַּל מִמַּכְאוֹבִים נוֹסָפִים מֶשֶׁךְ שָׁבוּעוֹת הַרְבֵּה"".


הַאִם לֹא הָיָה זֶה רְצוֹנוֹ שֶּיָּמוּת הַתִּינוֹק לְמַעַן חֲזוֹת נָקָם בְּאוֹר?


וְרָצוֹן כְּשֶׁהוּא לְעַצְמוֹ – מַלְאָךְ, עוֹשֶׂה רוֹשֶׁם בַּמְּצִיאוּת…


כִּי רָאָה אוֹר בַּחוֹלוֹת חֲבוּרַת זַאֲטוּטִים רָצִים וְצוֹהֲלִים,


אוֹ מַמְצִיאִים לָהֶם מִשְׂחָק שֶׁל הֲלִיכָה בְהַקָּפוֹת מִתּוֹךְ קְרִיאוֹת-פְּרָאִים –


הִרְהֵר: מַה הָיָה אִכְפַּת לֵאלֹהֵי-הַטֶּבַע אִלּוּ הָיָה בְּנִי הַקָּט מִסְתּוֹבֵב בֵּינֵיהֶם?


הֵן כָּל-כַּךְ הַרְבֵּה מָקוֹם יֵשׁ עַל הָאֲדָמָה!


אִם חֶסֶד וְאִם חֶשְׁבּוֹן, חַיָּב הָעוֹלָם חַיִּים לַנִּכְרָת,


וְלֹא עוֹד אֶלָּא שֶׁהָאָב הַמּוֹלִיד, חָטָא מֵאַבְהוּת,


גְּזַר-דִּין עָלָיו שֶׁיַּקְרִיב נַפְשׁוֹ לְחַיּוֹת נֶפֶשׁ-הַבֶּן בְּגִלְגּוּל אַחֵר.


גִּלְגּוּל אֵיךְ יְצֻיַּר?


תּוֹלַעַת עִוֶּרֶת, מְנַגַּחַת-עָפָר, וְהִיא רַק קְצֵה-רֹאשָׁהּ רָגִישׁ,


גַּם כִּי תִּתְמַחֵט וְתִתְפַּתֵּל וְתַעֲלֶה וְתֵרֵד וְתִסְתּוֹבֵב,


לֹא תֵדַע מַעְלָה-מַטָּה וְהַצִּדָּה וְגַם מֵהִתְקַדְּמוּת-עַצְמָהּ תִּבָּעֵר.


מַגָּעָהּ עִם הָעוֹלָם – רִגְעֵי-רַחַשׁ בּוֹדְדִים,


וְכָל נִסְיוֹנוֹתֶיהָ (פְּגִיעוֹתֶיהָ אֶת קְנֵה-עֵץ וְגַרְגֵּר-אֶבֶן וְיוֹנֶקֶת-עֵשֶׂב),


אִם תִּזְכּוֹר מָה מֵהֶם, עַל קַו-זְמָן אֶחָד תַּחַרְזֵם.


הַאִם לֹא כְתוֹלַעַת זוֹ נִמְשַׁלְנוּ?


כִּי הִנֵּה מְלוֹא-הַזְּמָן רֶגַע-אַחַר-רֶגַע יְמֻשַּׁש לָנוּ,


לֹא נכִּיר שֶׁטַח-זְמָן בְּהִתְרַחֲבוֹ, וְאַף-כִּי עֲבִי-רְבָדָיו:


גַּם כְּי נֵלֵךְ סְרַגְרַגּוֹת וּסְחַרְחָרוֹת בַּזְּמָן,


גַּם כּי נֵט אֶל מְמַדֵּי רוּם וְעוֹמֶק בּוֹ,


תִּתְפָּרֵשׁ לָנוּ כָּל הֲלִיכָתֵוּ כְּקַו אֶחָד מַיְשִׁיר בְּכִוּוּן אֶחָד.


פְּתִיל-חַיִּים, עוֹזֵב אוֹפֶק-זְמָן שֶׁלָּנוּ, נְדַמֵּהוּ מְקֻצָּץ,


וְיִתָּכֵן כִּי הוּא מַעֲמִיק-מִסְתָּרֵג לְהוֹפִיעוֹ רְקָמוֹת בְּמִשְׁזַר-זְמָן אַחֵר,


בְּדַרְגָּה מַקְבִּילָה לַקּוֹדֶמֶת אוֹ שְׂגוּבָה מִמֶּנָּה.


מָה בִּדְבַר שְׁבִיל-הַפְּתִיל, קָדַם – הַחַיִּים, חָלָפוּ? – –


גּוּף שׁוֹתֵק, טָמוּן בָּאֲדָמָה, יִפְקְדֵהוּ מָטָר, יַצְלִיפֵהוּ עַד יִדְשָׁא:


חַיֵּי-הַגּוּף, עָבָרוּ, טְמוּנִים וַחֲתוּמִים בַּזְּמָן,


יַגִּיעֵם טַל מֵאֵת יָהּ-רִבּוֹן, הֲלֹא יִפְרְחוּ וְיִתְּנוּ פֶרִי?!


הַאֲמֵן, מָחֲזֵה חַיֵּי-יָחִיד – כַּמָּה הַצָּגוֹת לוֹ עַל כָּל מַעַרְכוֹתָיו;


אַף כַּמָּה מַחֲזוֹרִים לְתַאֲרוֹגֶת-הַזְּמָן כֻּלָּהּ – –


מָשָׁל לְמַחְבֶּרֶת-סֵפֶר הַנִּדְפֶּסֶת בְּמַהֲדוּרוֹת הַרְבֵּה.


מַה שֶׁנִּתְקַלְקֵל בְּמַהֲדוּרָה זוֹ, הֲמִן הַנִּמְנַע שֶׁיְּתֻקַּן בַּמַּהֲדוּרָה הַבָּאָה?


וַאֲַנַחְנוּ – חוּטִים חַיִּים בְּאוֹתָהּ תַּאֲרוֹגֶת,


אוֹתִיּוֹת חַיּוֹת בְּאוֹתָהּ מַחְבֶּרֶת,


חֵלֶק לָנוּ בְּעִצּוּב עֲלִילַת-הָעוֹלָמוֹת,


וְאָנוּ נוֹשְׂאִים בְּאַחֲרָיוּת לִפְנֵי הָאוֹרֵג, הַמְחַבֵּר…


וְיֵשׁ סָכָה אוֹר אֲסוֹנוֹ כִּגְזֵרַת-מִשְׂחָק מֵיכַנִית, בִּלְתִּי נִשְׁקֶלֶת בְּמִשְׁפָּט.


הֵן הַקֻּבִּיּוֹת הָיוּ טְעוּנוֹת נֶגֶד הַיֶּלֶד מִלְּכַתְּחִלָּה (הָגָה בִּמְלִיצָה אַנְגְּלִית) –


הָאַקְלִים הַסוּבּ-טְרוֹפִּי, בֵּית-הַחוֹלִים צְעִיר-הַנִּסָּיוֹן,


רוֹךְ הַגּוֹזָל הַפָּגוּעַ,


הַשְׁגָּחַת-אַבָּא הַמֻּסַּחַת מֵעַל אִמָּא, וּמִמֵּילָא מֵעַל הַוְּלָדוֹת


(הִזָּהֳרִי, אִשָּׁה, בְּיָפְיֵךְ! חֵטְא קַל בְּחֵן, שַׂעֲרָה שֶׁלֹּא בִמְקוֹמָהּ,


תְּנוּעָה יֶעְדַּף בָּהּ גֶּשֶׁם עַל רוּחַ, וְתוֹצְאוֹת מָוֶת לָמוֹ) –


כָּל אֵל הָיוּ בְּגוֹדְעֵי שֶׁלֶמְיָהוּ.


אָז, כִּגְשָׁמִים פִּתְאוֹמִיִּים מְמַלְּאִים וַאדִי חָרֵב,


שָׁטְפוּ רַחֲמֵי-אָב פְּשׁוּטִים אֶת לֵב אוֹר, הִתְגָּעֲשׁוּ, קַלְחוּ בַּהֲמוּלָה,


כִּסוּ וְסָחֲפוּ צַחְצְחוֹת-מַחֲשַׁבְתּוֹ, וַיִּוָּסֵר:


""אִלּוּ בָּכִיתָ בְּכִיָּה אַחַת כָּל עוֹד הַתִּינוֹק חַי,


מְעַט חֶסֶד אֱנוֹשִׁי אִלּּוּ הָיָה בְךָ,


מְעַט שֵׂכֶל אֱנוֹשִׁי, שַׁמָּשׁ לַחֶסֶד,


כִּי אָז לֹא הֻצְרַכְתָּ לֶאֱמוּנָה טְפֵלָה,


לֹא הֻזְקַקְתָּ לְבַקֵּשׁ תַּנְחוּמִים בְּמִדְרְשֵׁי מְכֻסּוֹת!""


– – גִּשְׁמֵי-שָׁוְא, אֵחֲרוּ בוֹא!


לֵילוֹת עַל לֵילוֹת נִתְקַלֵּל אוֹר מִשֵּׁנָה,


וּבַיָּמִים הָיָה מְהַלֵּךְ עַל רַגְלָיו וְעוֹבֵד וְכוֹתֵב כְּאַחַד הַבְּרִיאִים;


רַק עַפְעַפֵּי עֵינָיו רָעֲדוּ עַצְבָּנִית.


 
פֶּרֶק הִשְׁכַּמְתִּי

הִשְׁכַּמְתִּי וְהָעוֹלָם צָחוֹר מִשֶּׁלֶג-לַיְלָה,


וְעוֹד הָרְסִיסִים, כְּכוֹכָבוֹנִים נְפוּחִים מְרַחֲפִים וְצוֹנְחִים,


נִצְבָּרִים אֵצֶל גְּדֵרוֹת,


נֶעֱנָדִים כִּפּוֹת עֲגֻלּוֹת לְעַד-יְרֻקִּים, לַעֲצֵי מִטְרִיָּה,


וַעֲנַן-שֶׁלֶג נִשָּׁב-נַסְחָף דְּמוּת גַּלְגַּלִּים עַל פְּנֵי כְּבִישִׁים,


נִסָּח כְּקִרְעֵי-עָשָׁן מֵעַל קְצוֹת-גַּגּוֹת,


נָח, וְשָׁב מִתְהוֹלֵל בְּפִזּוּז שֶׁל פְּתוֹתִים עוֹלִים, שׁוֹקְעִים, מִתְלַלְּאִים,


כָּל הַשֶּׁלֶג כֻּלּוֹ – יְרִיעָה אַחַת יוֹרֶדֶת, יוֹרָדֶת,


וְנִשְׁאֶרֶת עוֹמֶדֶת בֵּין שָׁמַיִם וְאֶרֶץ;


ןְעַל אֶרֶץ טַפִּיט-לוֹבֶן מִשְׁתַּדֵּם, מִתְעַבֶּה,


וּשְׂמֵחָה רֶגֶל-אָדָם לְפָקְדוֹ בִּדְרִיכָה חֲלוּצִית,


וְנָעִים לְאוֹזֶן-אָדָם הַקְשֵׁב חֲרִיקָתוֹ הַדַּקָּה תַּחַת רֶגֶל,


וְקָמָה שׁוּרָה שֶׁל עֲקָבוֹת חֲלוּלוֹת,


רוֹשֶׁם בָּתוֹל בַּהֲוָיָה בְתוּלָה.


הַאִם לֹא חָלַמְתִּי בַּלַּיְלָה הַקּוֹדֵם


בְּאִשָּׁה קִמְחִית, שְׁלַגְלֻגָּה, יְרֵחִית?


יְצוּרַת-סִפּוּרִי יוֹפַעַת בַּחֲלוֹמוֹתַי,


מַצְהִירָה לִי לִבְנַת-הַחֲבַצָּלֶת.



בְּ“שֶׁלֶג הַלְּבָנוֹן”, אַקְבַּצְיָה סִפְרוּתִית, בָּהּ אֲדוּקֵי-חֲרוּז,


אָמָנִים, גְּרוּרֵי-אָמָנוּת וּמֻבְטָלִים מֵרָצוֹן אוֹ מֵאוֹנֶס


עוֹשִׂים שְׁעוֹת אַל-קְצוֹב,


מִי בִּקְלָפִים, מִי בְּוִכּוּחֵי כִתּוֹת, וּמִי בְּשִׂיחָה עִם זַמְרָנִית,


יוֹצְאִים דֵּי חוֹבַת אֲכִילָה בִּקְרַמְרַמֵּי תַפּוּחֵי-אֲדָמָה וּצְלוֹחִית לֶבֶּן,


הִתְיַשֵּׁב אוֹר בַּלֵּילוֹת לְצַפּוֹת בּוֹא חֲבַצֶּלֶת,


אֲזַי בְּהֶרְצְלִיָּה מְעוֹנָהּ, וּכְסוּרָהּ הָעִירָה, חֲזָקָה שֶׁלְּכַאן תָּצִיץ.


הוּא מַחַכֶּה לָהּ, וּבְנַפְשׁוֹ הוּא מִתְאַמֵּץ לְחַדֵּשׁ הֲדָרָהּ,


לְקוֹמֵם וּלְהַחֲיוֹת סְפִירַת-הַקֶּסֶם, בָּה חַי אִתָּהּ לָרִאשׁוֹנָה,


לְהַאֲלִילָהּ, לַעֲשׂוֹת אוֹתָהּ כְּדָאִית לִסְגִידָה לְמַעַן תִּהְיֶה שׁוֹוָה בַּקָּרְבָּן –


מְבַקֵּשׁ צֵל חֻפַּת אַשְׁלָיָה תַּחַת שְׁלוּחַת-חַיָּיו, נֶעֱקָרָה.


שָׁם אֶל שֻׁלְחָן יָשַׁב-לוֹ אוֹר, כּוֹתֵב אוֹ עוֹשֶׂה עַצְמוֹ כְּכוֹתֵב,


וּבָאֵי “שֶׁלֶג הַלְּבָנוֹן”, אִם הִכִּירוּהוּ, כִּבְּדוּ בְדִידוּתוֹ וְהִנִּיחוּהוּ.


שְׁבוּעַיִם, עֶרֶב אַחַר עֶרֶב עַד חֲצוֹת, שָׁמַר הַמִּשְׁמָרֶת.


מִקֵּץ הַפֶּרֶק הַהוּא הוֹפִיעָה חֲבַצֶּלֶת בַּ“שֶּׁלֶג”, מִטְפַּחַת כְּחֻלּהּ לְרֹאשָׁהּ,


וְעַמָהּ שְׁלוֹשָׁה גְבָרִים:


פּוֹעֵל צָעִיר וּשְׁחַרְחֵר מֵהֶרְצְלִיָּה,


עוֹרֶךְ-דִּין תֵּל-אֲבִיבִי, כֵּהֶה וְדֵהֶה, חוֹבֵב אַנְגְּלִית,


וְאֶחָד אַמֶּרִיקָאִי, רַוָּק צָנוּם וְאַרְכָּן.


הֻזְמַן אוֹר לִנְסוֹעַ אִתָּם לְרוּחַ-הַלַּיִל בַּעֲגָלָה עֲרָבִית שְׂכוּרָה.


נָסְעוּ יַחַד, וְחֲבַצֶּלֶת נוֹהֶרֶת וּמְלַבְלֶבֶת, שִׁכּוֹרָה מֵרֵיחַ גְּבָרִים.


הֵם צוֹהֲלִים, וְאוֹר כָּפוּף נוּגֶה בֵּינֵיהֶם,


שׁוֹלֵחַ מַחֲשַׁבְתּוֹ אֲחוֹרַנִּית בִּזְמָן,


נוֹעֵץ מֶבָּט פְּנִימִי בְּמַבַּע-הַצַּעַר אֲשֶׁר בְּעֵינֵי-יַלְדּוֹ


בְּעוֹד הַיֶּלֶד בִּתְחִלַּת-חָלְיוֹ,


מִתְיַחֵד עִם הַיֶּלֶד, נִצְמָד אֵלָיו,


(לוּ יָכוֹל אָדָם לַחֲזוֹר וְלִכְבּוֹשׁ רֶגַע אֶחָד שֶׁבֶּעָבַר,


וּלְכַוֵּן כָּל הַנּוֹלָד מִן הָרֶגַע הַהוּא אֶל עֵבֶר אַחֵר,


שֶׁיְּהֵא מִתְאָרֵעַ אֲחֶרֶת מִשֶּׁנִּתְאָרָע!)


וַיְהִי בַּעֲבוֹר הַעֲגָלָה עַל פְּנֵי שְׁכוּנַת-הַצָּפוֹן,


וַתֵּפֶן חֲבַצֶּלֶת אֶל אוֹר: “עָיֵף אַתָּה, וּבֵיְתְךָ קָרוֹב. צֵא, וְתִשְׁכַּב וְתָנוּחַ”.


הִשְׂכִּיל אוֹר כִּי הוּא לְמַפְרִיעַ לָהּ בְּתַעֲלוּלֶיהָ


עִם אֵלֶּה עוֹגְבֶיהָ הַחֲדָשִׁים, הָעַלִּיזִים.


בִּקֵשׁ, וְהָעָמְדָה הָעֲגָלָה,


וַיֵּרֶד. אַךְ טֶרֶם רִדְתּוֹ, נָשַׁק לָהּ בְּפִיהָ.


הָאִשָּׁה, בִּלְתִּי מוּכָנָה לְכָךְ, תָּמְהָה מְאֹד;


וְזֹו נְשִׁיקַת-שְׂפָתַיִם רִאשׁוֹנָה וְאַחֲרוֹנָה יָדַע מִמֶּנָּה אוֹר מֵאָז הִכִּירוֹ אוֹתָהּ,


נְשִׁיקַת-אַחֲרִית לְעוֹלָם-יָרֵחַ, כָּלָה.


שָׁנִינוּ: כּוֹס קָרָה שֶׁמּוֹזְגִים בָּהּ רוֹתְחִים,


מַה טַעַם נִסְדֶּקֶת?


פְּנִים-הַזְּגוּגִית מִתְמַתֵּחַ בְּעוֹד חוּץ שֶׁלָּהּ עוֹמֵד בְּכִוּוּצוֹ.


הַמֵּת – זְמַנּוֹ נִפְסַק וַיִּקְפָּא,


וְהַחַי, הַמְלֻכָּד עִם הַמֵּת, זְמַנּוֹ יֵחַם-יִתְרַחֵב.


הַאִם לֹא יִסָּדֵק הֶחָי?


נִתְבַּקַּע אוֹר וַיִּשָּׁבֵר,


וְעַכְשָׁו שֶׁנִּשְׁבַּר, אֵין חֲבַצֶּלֶת מוֹצֵאת חֵפֶץ בּוֹ.


 
פֶּרֶק “עֲזַרְתָּנִי”

“עֲזַרְתָּנִי לִקְבּוֹר אֶת בְּנִי, עֲזוֹר לִי לְהַצִּיב לוֹ צִיּוּן”.


כֵּן אוֹר אֶל זְקַן-הָעִיר, הַצּוֹפֶה בַּכּוֹכָבִים.


וַיּוֹרֶה זְקַן-הָעִיר לְאוֹר חֲצַר פִּסּוּל-מַצֵּבוֹת.


בָּחַר אוֹר בְּלוּחַ-שַׁיִשׁ מָאֳרָךְ, אֶצְבַּע וָחֵצִי עָבְיוֹ; חִבֵּר כְּתוֹבֶת


מְסַמֶּנֶת לֵדַת שֶׁלֶמְיָהוּ וּמִיתָתוֹ – תַּאֲרִיכֵיהֶן,


וּמִלָּה עַל צַעַר הַהוֹרִים אֲשֶׁר לֹא יָמוּשׁ.


חוֹדֶשׁ, וְהָיְתָה הַמַּצֵּבָה בִּמְקוֹמָהּ בְּבֵית-הַקְּבָרוֹת,


לוּחַ-הַשַּׁיִשׁ מַלְבִּין זָקוּף, וְקָצֵהוּ מָשְׁרָשׁ בְּבַסִּיס-בֵּיטוֹן.


נִשְׁעַן אוֹר אֶל הַשַּׁיִשׁ, הֶחֱלִיקוֹ בְּאֶצְבְּעוֹתָיו:


מֵאַיִן הוּא – מִסִּיצִילְיָה אוֹ מִמֶּחְצָב יְרוּשַׁלְמִי?


מַה עֲמַל-תְּקוּפוּת שֶׁל יְצוּרֵי-יָם לְמִילְיוֹנֵיהֶם הָרָה אוֹתוֹ,


מַה תְּמוּרוֹת גֵּיאוֹלוֹגִיּוֹת חִבְּלוּהוּ?


וְעַתָּה הוּא מְזֻוָּג לְנִשְׁמָתְךָ, אוֹר. תַּחַת בִּנְךָ תְּחַבֵּק אָבֶן.



שָׁם בְּנַחֲלַת-יִצְחָק עוֹמֵד קֶבֶר קָטָן.


אֶבֶן-מֶלֶט תְּכַסֵּהוּ וְטַבְלַת-אֶבֶן מְרַאשׁוֹתָיו,


וְהַמִּלָּה “מֵת”, לֹא עֲקוּפָה וְלֹא מְרֻכֶּכֶת, דּוֹקֶרֶת שַׁלְוַת יוֹם-שָׁמֶשׁ.


לְטָאוֹת פּוֹחֲזוֹת מְטַפְּסוֹת עָלָיו,


וְשַׁחֲלָב וּכַלָּנִיָּה סְבִיבוֹתָיו פּוֹרְחִים.


בְּקִרְבָתוֹ, חַמְצִיץ מוֹשֵׁךְ חוּטָיו בְּצִדֵי שׁוּחָה,


וְאַשְׁכְּלוֹת-בַּנַּנּוֹת, עֲטוּפוֹת שַׂקִּים לִשְׁמִירָה מֵעוֹדֶף שֶׁמֶשׁ,


תְּלוּיוֹת מִגַּפְנָן.

שָׁם בְּנַחֲלַת-יִצְחָק עוֹמֵד קֶבֶר קָטָן.


וּמִתַּחַת הָאֲדָמָה גּוּף קָטָן שֶׁל יֶלֶד


מִתְחַדֵּר הֲדָדִית עִם עָפָר,


מִתְוַדַּע אֶל טְלָלִים וּגְשָׁמִים מַעֲמִיקִים חַלְחֵל,


וְעַצמוֹתָיו שִׂיחַ לָהֶן עִם שׁוֹרָשׁ הַרְדּוֹף וָקֶדֶד.


וּמַקִּיפִים לַקֶּבֶר מִמַּעַל – “הַפָּנִים הָאֲרֻכִּים” אֲשֶׁר לַיָּלֶד,


מַרְאֵה בָּל חַיָּיו בַּנְּצָחִים,


הָאוֹרוֹת הֵפִיק מִצְּחוֹקוֹ וַחֲבִיבוּתוֹ בִּימֵי-יָמָיו.

שָׁם בְּנַחֲלַת-יִצְחָק עוֹמֵד קֶבֶר קָטָן.


עַל יָדוֹ קְבָרִים קְטָנִּים מִתְוַסְּפִים לַבְּקָרִים,


שׁוּרוֹת-שׁוּרוֹת שֶׁל אָהֳלֵי-תִינוֹקוֹת,


צִיּוּנִים עַל עָמְדָּם וְרִבּוּעֵי חֲרִישׁוֹת חֲדָשׁוֹת,


גַּן שְׁתִילֵי-אֵל, כֹּרְתוּ מֵחָלֶד.

נוּחוּ שָׁלוֹם, קְטַנִּים!


כְּמוֹכֶם כַּחֲלוּצִים, שֻׁחֲתוּ בְּקַרְקְעוֹת-נְגָעִים,


כְּמוֹכֶם כַּלּוֹחֲמִים, הִשְׁקוּ צֶמַח-אוֹם בְּדָמָם,


אַחִים וַאֲחָיוֹת אַתֶּם לְיוֹצְקֵי עֲטֶרֶת בַּת-עַמִּי.


גַּם כִּי לֹא רְצִיתֶם וְלֹא נִשְׁאַלְתֶּם,


נִרְצָה קָרְבַּנְכֶם.


לֹא הִסְפִּידְכֶם צִבּוּר, כּוֹתְבֵי-תוֹלָדוֹת לֹא יְהַלְּלוּכֶם,


אַךְ בְּמִקְדַּשׁ הוֹד-יָהּ מָדוֹר לָכֶם מֻתְקָן,


בְּהֵיכַל-הַנְּגִינוֹת לָאֻמָּה, יַעַל רִנּוּנְכֶם!



יָצְאָה אִמָּא-נוּבָה עִם אַבָּא-אוֹר לִרְאוֹת הַמַּצֵּבָה.


אֻכְזְבָה מֵחֲזוּת בַּסִּיס-הַבֵּיטוֹן הֶעָבֶה.


אָמְרָה אֶל אוֹר: ""פִּלַּלְתִּי לִרְאוֹת קֶבֶר רַעֲנָן שֶׁל תִּינוֹק,


גַּבְשׁוּשִׁית-עָפָר, בּוֹ עֵשֶׂב יָצִיץ,


וְהִנֵּה סֶלַע-מֶלֶט סוֹתֵם הָעֲרוּגָה"".


בֵּאֵר שׁוֹמֵר בֵּית-הַקְּבָרוֹת, אֲשֶׁר נִטְפַּל לְזוּג-הַהוֹרִים,


כִּי הַצִּיּוּן, וְהַמֶּלֶט בּוֹ הוּא אָחוּז, נוֹטִים לִשְׁקוֹעַ בְּאַדְמַת-הַחוֹל,


עַל-כֵּן מַקְדִּימִים וּמַגְבִּיהִים אוֹתָם.


לֹא שָׁמְעָה נוּבָה בְּדַבְּרוֹ,


אַךְ דִּמְעָתָהּ שָׁפְעָה בִּתְבוּנָה


כְּהַנְעִים הַשּׁוֹמֵר בְּנֹסַח מִזְרָחִי: “אֵל מָלֵא רַחֲמִים…”


 
פֶּרֶק בָּקְרֵי חוֹרֶף

בָּקְרֵי חוֹרֶף חֲמִימִים בְּהִשְׁתַּזֵּר דַּקֵּי-עֲנָנִים


כְּסַפְסַפִּים וּכְחַלְחַלִּים עַל פְּנֵי כָל הָרָקִיעַ,


וְשֶׁמֶשׁ בְּעַד צְעִיפֵיהֶם דּוֹמֶה מְדֻבְלָל,


וַעֲשָׂבִים, חוֹלְמֵי קַיִץ, מְמַהֲרִים לִשְׁלוֹחַ שִׁלְפֵיהֶם הַיְרֻקִּים


בֵּינוֹת לְגִבְעוֹלִים וְעָלִים חֲרוּכִים מִשְּׂרֵפַת-אֵשׁ בַּסְּתָו –


וַעֲנָנִים יְדֻבָּקוּ, שֶׁמֶשׁ מִסְתַּתֵּר, וְגֶשֶׁם קַר יוֹרֵד-מְחָטִים,


וּבַרְוָזִים קַנַּדִּיִּים וְאַוְזֵי-בָר בַּאֲגָם לֹא אִכְפַּת לָהֶם,


לָהֶם שִׂמְחָה וְשָׂשׂוֹן וּטְפִיחַת כְּנָפַיִם;


טִיּוּל דֶּרֶךְ שְׂדוֹת-אוֹהַיְאוֹ בִּכְפוֹר-צָהֳרַיִם


בִּסְתּוֹם לוֹבֶן-עָבִים אֶת מְלוֹא-הַשַּׁחַק


חוּץ מֵחוֹר עָמוֹק וְכָחוֹל בַּתָּוֶךְ – מַה נּוֹרָא הַמָּקוֹם הַזֶּה!


וּבְנֵי-צֹאן צַמְרִיִּים-לְבָנִים מִצְטוֹפְפִים בַּחֲבוּרָה עַל פְּנֵי אָחוּ, מָשְׁלָג מִכְּבָר,


וְאִכָּר טוֹב מַזְמִין לַעֲלִיָּה עַל גַּב שַׁלְגִּית פְּרִימִיטִיבִית,


רַק קְרָשִׁים וּכְלֻנְסָאוֹת, וְסוּס, הֶבֶל-פִּיו כְּסִלּוֹנֵי קִטּוֹר,


עֲמִידָה אֵצֶל אַכְסַנְיָה כַּפְרִית לְרַגְלֵי גִבְעַת-אֳרָנִים קוֹדְרָה,


הַלַּחְמָנִיּוֹת הַחַמּוֹת מֻגּשׁוֹת בְּיַד זְקֵנָה חַמַּת-לֵב,


נוֹהֶגֶת בִּמְאֻכְסְנֶיהָ-לְרֶגַע כְּמַכָּרִים מִקֶּדֶם וְעַד עוֹלָם;


שְׁקִיעוֹת-חוֹרֶף בַּעֲמוֹד צַפְצָפוֹת וּבְנֵי-אוּלְמוּס,


גַּבָּם טְעוּן-שֶׁלֶג מִצָּפוֹן וְשָחוֹר מִדָּרוֹם,


סוֹרְגִים רִשְׁתּוֹת עֲנְפֵיכֶם וְזַלְזַלֵּיהֶם


עַל רֶקַע עַנְנֵי-וְרוֹד, מָשְׁכָּבִים אָפְקִית;


נוֹזְלֵי חֲצוֹת-לַיְלָה, גֶּשֶׁם-לֶשֶׁם בָּעֲיָרוֹת


נִתְלֶה נְזָמִים וַעֲגִילִים מֵאֶצְבְּעוֹת-עֵצִים לְאוֹר-פַּנָּסִים,


וְבִקְפוֹא הַגֶּשֶׁם, זֶגֶג מִזדַּוֵּג לְכָל הָאִילָנוֹת, כּוֹרְכָם קְלִפּוֹת שְׁקוּפוֹת-אֲטוּמוֹת,


מִכָּבְדָן יִתְפּוֹצְצוּ עֲנָפִים מָקְרָשִׁים,


יִפְּלוּ צַלְצְלָנִּיִים עַל גֶּלֶד-קֶרַח אֲשֶׁר לָאֲדָמָה,


וּבִקְצוֹת בְּרֵכוֹת-גַּנִּים קְפוּאוֹת


יִמָּצְאוּ לְמָחֳרָת קַרְנֵי-גְלִידִים וְשִׁנֵּי-גְלִידִים


זְרוּעוֹת עַל קָרַח;


זֶרֶם זָע שָׁחוֹר בַּמִּסְתָּרִים תַּחַת קַרְחֵי-נָהָר


וּפֹה וְשָׁם פּוֹרֵץ וּמִתְרַתֵּחַ אֵצֶל סְלָעִים


כְּמַכְרִיז: “חָיֹה אֶחְיֶה, וּמִי יַכְנִיעֵנִי!?”


וִימֵי טֶרֶם-אָבִיב – הוֹפָעַת הַנְּבָטִים בָּעֲרָבוֹת לָרִאשׁוֹנָה,


אַחַר בַּתִּדְהָרִים וּלִבְסוֹף בְּדֻבְדְּבַן-הַבָּר הַקָּטָן, הָעִזּוּז,


וְהַנְּבָטִים פּוֹקְעִים לְרַכֵּי-עָלִים: חִפּוּי יְרַקְרַק-זָהֹב, זוֹחֵל וּמְזַיֵּו הָעֲנָפִים,


וְצֵאת הַסִּגָּלִיּוֹת וְהַמַּרְגָּנִּיּוֹת, וְשֶׁן-אֲרִי מַקְרִין זְהָבוֹ מִבֵּין עִשְׂבֵי כַרְמְלִית,


שָׂשׂ בִּרְאוֹתוֹ כִּי חַמָּה יָצְאָה לִקְרָאתוֹ,


וְיָמִים אַחַר יָמִים סְפוּגֵי-אֵד, מְיַחֲמִים הָאֲדָמָה הֶהָרָה;


אוֹ בַּכְּרָךְ, בְּמַנְהֶטֶן,


עֲנָנָה מִתְעַטֶּפֶת סֻדָּרִים לְצַוְארֵי מְקַרְצְפֵי-שְׁחָקִים בְּעֶצֶם צָהֳרֵי-יוֹם,


מַשְׁפִּילָה עַד הַשְּׁדֵרָה הַחֲמִישִׁית,


וְחַלוֹנוֹת-חֲנֻיּוֹת בְּשִׁפּוּלֵי הַבִּנְיָנִים, מְרַאֲוֵי טוּב-הָאָרֶץ, תַּכְשִׁיט וּלְבוּשׁ וָכֶלִי,


נִדְלָקִים עַד-אַרְגִּיעָה בְּחַשְׁמַל,


קוֹניִם וְטַיָּלִים אָצִים לְבַקֵּש לָהֶם מַחֲסֶה, מִטְרִיּוֹת כְּפִטְרִיּוֹת צָצוֹת,


כִּי רֹאשׁ הָעֲנָנָה פֶּתַע נִתְאָזְּרָה בְרָקִים וְהֶעֶרְתָה מִקְלְחוֹתֶיהָ,


וְאַבְטוֹבּוֹסִים יְרֻקִּים בְּנֵי-קוֹמוֹתַיִם נָדִים כִּסְפִינוֹת בִּסְעָרָה,


וּמְכוֹנִיּוֹת חֲלָקוֹת חוֹלְפוֹת בְּחָפְזָה, שְׁחוֹר-גַּבָּן – כַּבְּרֵכוֹת הַמְלֻטָּשׁוֹת,


וְאוֹר יָרוֹק וְאוֹר אָדוֹם, מוֹלְכֵי עַל תַּעֲבוּרָה, נוֹקְרִים מִשְׁזְרוֹת-מָטָר,


בְּנִחְשׁוּשׁ מִשְׁתַּקְּפִים חֲלִיפוֹת מִן הַמַּרְצֶפֶה הָרְטֻבָּה – –


אֵלּוּ מַרְאוֹת-מֶרְחָק כָּמַהּ אֲלֵיהֶן אוֹר בְּקֵיצָהּ שֶׁל תֵּל-אָבִיב,


בְּכַסּוֹת שָׁמַיִם עַל אֲדָמָה עַד אֶפֶס רוּחַ לִנְשִׁימָה,


וַחֲדוֹר כְּחוֹל רְווּי-אוֹרָה עֵינַיִם וַעֲצָמוֹת.


לִטְהוֹרִים וִישָׁרִים נָאֶה שֶׁמֶשׁ-הַלּוֹבֶן, יָאֶה הָאוֹר הַצַּח,


כִּי קוֹמְמִיוּת יַעַמְדוּ בוֹ,


חֲצוּבֵי-גּוּף וְנוֹתְנֵי צֵל גָּזוּר – גְּלוּמֵי-שְׁלֵמוּת, יְצִּיבֵי-גוֹרָל.


לִרְצוּצִים וּמְסֻלָּפִים, לִמְרוֹעֲרָעִים – הַב אֵד, הַב עֲרָפֶל,


הַב עִרְבּוּבְיָה שֶׁל שְׁלָגִים מְרַקְּדִים וּמְעַוְּרִים,


הַב מַבּוּל מַכְמִישׁ,


בְּאֵלֶּה יְטֻשְׁטְשׁוּ, יִתְחַבְּאוּ, יִתְמוֹגָגוּ.



אַחֲרֵי הוּקוֹם הַמַּצֵּבָה לְשֶׁלֶמְיָהוּ,


בִּקֵּר אוֹר בֵּית צְעִירָה לַמְדָּנִית,


כֻּלָּהּ אֲצִילוּת מִלֵּדָה וּמְאוֹר-שֵׂכֶל


(פְּגָשָׁהּ פַּעַם בְּרָמַת-גַּן,


אֶל שֻׁלְחָנוֹ שֶׁל מָכְתָּר-בַּמְשׁוֹרְרִים, נְבִיא עָם וְלִבּוֹ,


וַתַּזְמִינֵהוּ נֹסַח-חַבְרוּת).


הִקְדִּים, וְהִיא עַד-לֹא נִכְנְסָה אֶל חַדְרָהּ.


רָאָה עַל כִּסֵּא סֵפֶר-חֻקִּים אַנְגְּלִי, תַּלְמוּד-מִקְצוֹעָהּ,


וְהַסֵּפֶר מִקְרֵהוּ פָתוּחַ אֵצֶל מַעֲשִׂיָּה הַבָּאָה לְלַמֵּד הֲלָכָה.


הֵצִיץ אוֹר, וַיִּקְרָא כַּלָּשׁוֹן הַזֹּאת:


מַעֲשֶׂה בְאָדָם שֶׁרָצָה לְהִפָּטֵר מֵאִשְׁתּוֹ,


הֵכִין לָהּ תַּפּוּחַ מָרְעָל.


שָׂם הַתַּפּוּחַ עַל הַשֻּׁלְחָן. בְּעֵת הַסְּעֻדָּה, אָמַר לָהּ: “קְחִי, חֲבִיבָה”.


יָשְׁבָה אִתָּם בִּתָּם הַקְּטַנָּה, וְהָאָב, כְּשָׂנְאוֹ אֶת הָאֵם, כֵּן אָהַב אֶת הַבַּת.


שָׁלְחָה הַבַּת יָדָהּ אֶל הַתַּפּוּחַ. הָאָב אָמַר: “לֹא לָךְ הוּא!”


אַף עָשָׂה תְנוּעָה לְהוֹצִיא מִיָּדָהּ תַּאֲוָתָהּ.


אַךְ הַבַּת הִתְעַקְּשׁהָ, נָשְׁכָה מִן הַתַּפּוּחַ, וְהָאָב, בְּפָחֲדוֹ פֶּן יִתְגַּלֶּה רִשְׁעוֹ,


לֹא אָמַר כְּלוּם; קִוָּה כִּי שָׁלוֹם יִהְיֶה לִקְטַנָּתוֹ.


לְאַחַר שָׁעָה אָחַז שָׁבָץ הַיַּלְדָּה, וַתָּמוֹת.


נֶחְשַׂף הַדָּבָר, וְהוּבָא לִפְנֵי בֵית-הַמִּשְׁפָּט.


טָעַן הַסַּנֵּגוֹר: הֵן הָאִשָּׁה, נִתְכַּוֵּן הַבַּעַל לְהַזִּיקָהּ, לֹא נִזּוֹקָה,


וַאֲשֶׁר לְמוֹת הַיַּלְדָּה – אֵין זוֹ אֶלָּה תְאוּנָה,


כִּי אַהֲבַת נֶפֶשׁ אָהַב הָאָב אֶת בִּתּוֹ.


טָעַן הַקַּטֵּגוֹר: לֹא-כִּי, הָיָה כַאן רֶצַח שֶׁל זָדוֹן;


מָשָׁל לְשׁוֹדֵד הַמְכַוֵּן רוֹבֵהוּ כְּנֶגֶד אֶחָד שׁוֹטֵר,


וּפוֹגֵעַ בְּאֶזְרָח מִן הַשּׁוּק.


הַאִם לֹא דִינוֹ דִּין רוֹצֵחַ?



אֶת מִי רָצִיתָ לִרְצוֹחַ, אוֹר?


הַאִם לֹא רְדִיפָתְךָ אֶת הַיּוֹנָה, הִיא שֶׁעָקְרָה הַגּוֹזָל?


הַאִם לֹא בְסֵתֶר זַמּוֹתָ: מַחַץ לַתִּינוֹק, וְיִמָּחֵץ לֵב-הָאֵם?


הָאִמָּהוּת, סֵמֶל הַחֶסֶד הַנּוֹתֵן עַצְמוֹ עַל מְנָת לְקַיֵּם הָעוֹלָמוֹת,


נוֹצֶרֶת נֶצַח-הָאָדָם, הָמֵּינִיקָה וְהַתּוֹמֶכֶת גִּלוּם אַהֲבַת-שַׁדַּי בְּתֵבֵל-אָרֶץ,


אוֹתָהּ אָמַרְתָּ לְשַׁגֵּעַ, לְדַכֵּא, לִמְחוֹת!


וְלֹא חָמַלְתָּ יֶתֶר גּוֹזָלֶיךָ, אֲשֶׁר בִּנְפוֹל הָאֵם,


יוּפְקְרוּ גַלְמוּדִים בְּאֶרֶץ רֻבָּהּ-יְשִׁימוֹן, קָשָׁה וְקוֹטֶבֶת,


וְהֵם כְּבָר יְתוֹמִים-לְמֶחֱצָה עִם אָב-לֹא-אָב!


וְאוּלַי אֶת עַצְמְךָ רָצִיָת לִרְצוֹחַ,


וַתָּשֵׁת אֶת בִּנְךָ שְׁלִיחֲךָ לְשַׁעֲרֵי-מָוֶת, בִּטּוּי לְקֻבְּךָ אֵל חַי,


בְּגוּפוֹ חַקּוֹתָ שִׂטְנַת-מְצִיאוּת, זוּ אוֹתְךָ תֹּאכְלֶךָּ?…


אֶת מִי רָצַחְתָּ, אוֹר?


לֹא אֶת הַתִּינוֹק בֶּן-חֳדָשָׁיו בִּלְבָד –


רָצַחְתָּ אֶת הַנַּעַר, תָּמֵהַּ עַל תֵּבֶל, מְגָלֶּה פִלְאֵי מַדָּע וָסֵפֶר,


רָצַחְתָּ אֶת הָעֶלֶם נְדִיב-הַהֲגִיגִים,


שׁוֹאֵף תֵּת תָּקְפּוֹ לְתִקּוּן שְׁמָמוֹת וְהַפְרָאַת עֲתִידוֹת,


רָצַחְתָּ הָאוֹהֵב שָׂמֵחַ בְּכַלָּתוֹ, הָאָב רַב-הַפְּעָלִים,


חָכְמַת-הַזִּקְנָה שָׁבָה לְהַבִין חָכְמַת מִדְרָשִׁים עַתִּיקִים,


רָצַחְתָּ הַתִּינוֹק עַל וַלְדּוֹת-וַלְדּוֹתָיו,


וְאֶת בַּךְ וּמוֹצַרְט, וְשֻׁבֶּרְט רָצַחְתָּ, אֶת מִיכָאֵל-אַנְגֵּילוֹ וְאֶת רֶמְבְּרַנְדְט,


מָחַקְתָּ אֶת “הַאֲזִינוּ” וְהוֹמֵירוּס וְדַנְטֶה,


אֶת עֶצֶם מַרְאֵה-הַשֶּׁמֶשׁ וְאֶת הֲמוּלַת-הָאוֹקְיָנוּס,


כִּי אֵלּוּ רַק כְּתָמֵים בַּחוֹמֶר, זַעֲזוּעִים אֵין-פֵּשֶׁר בֶּחָלָל וּבָאֲוִיר,


בִּלְעֲדֵי הֲנָאַת-הַנְּשָׁמָה הַמְחַיָּה אוֹתָם…


לֹא בַּנֶּהֱנֶה בִּלְבַד חִבַּלְתָּ – –


הַיְּצִירָתִיּוּת הַחֲלוּצִית אֲשֶׁר לְיָּהּ-שַׁדַּי,


הַאְדָּרַת סְפִירוֹת-דְּמוּתוֹ דֶרֶךְ הָאָדָם,


בָּה פָּגַמְתָּ, אוֹתָהּ גִּדַּעְתָּ…


דַּק פָּרוּשׂ-צָף הַסֵּדֶר הָאֱנוֹשִׁי עַל פְּנֵי תְהוֹם-אֲבַדּוֹן,


וְאַתָּה נָקַבְתָּ נֶקֶב תַּחְתֶּיךָ.


הַאִם לֹא יַעֲלֶה אֲבַדּוֹן, יִגְאֶה וְיָצִיף הַכֹּל?


 
פֶּרֶק סוּס קָטָן

סוּס קָטָן מוֹשֵׁךְ בִּשְׁאֵרִית כּוֹחוֹתָיו


עֲגָלָה צְפוּפָה בְּמִשְׁפְּחוֹתַיִם


דֶּרֶךְ חוֹלוֹת, עַל יַד גְּדֵרוֹת, עַל פְּנֵי שָׂדוֹת מְפֻלָּחִים,


מוֹשֵׁךְ כְּחוֹם-הַיּוֹם, כְּשֶׁעוֹלָם נָח בְּשַׁבַּתּוֹ,


רַגְלָיו הַקִּדְמִיּוֹת טוֹבְעוֹת בַּחוֹל,


הָאֲחוֹרִיּוֹת מִתְעַגְּלוֹת, נִמְתָּחוֹת אֲחוֹרַנִּית מִכּוֹבֶד-עוֹמֶס, מֵרוֹב-מַאֲמָץ,


מוֹשֵׁך, מִתְיַגֵּעַ לָרוּץ, אַךְ רִיצָה נִמְנַעַת מֶנּוּ,


מוֹשֵׁךְ-מוֹשֵׁךְ-מוֹשֵׁךְ, כִּי כֵן הֻטַּל עָלָיו.


אֵיךְ לֹא נֶחְמַל, לֹא נִתַּן לוֹ שְׁבוֹת בְּיוֹמוֹ?


הָיָה זֶה בְּעֵת בּוֹא מִשְׁפַּחַת-אוֹר לְבִקּוּר בְּהֶרְצְלִיָּה,


שָׁם הֵקִים אֱלִיֶעֶזר, בַּעֲלָהּ שֶׁל חֲבַצֶּלֶת, שְׁנֵי בָתִּים עַל גִּבְעָה אֶחָת,


הָאֶחָד בֶּן אַרְבַּע קוֹמוֹת לְהַשְׂכָּרַת-דִּירוֹת,


הַשֵּׁנִי בֶּן קוֹמָה אַחַת, מָעוֹן לֶאֱלִיעֶזֶר וְאִשְׁתּוֹ וּבְנוֹ,


וְהָיָה הַבִּנְיָן הַגָּדוֹל מַסְתִּיר נוֹף-הַיָּם מִן הַקָּטָן,


חוּץ מִגְּזֻזְטְרָה אַחַת יוֹצֵאת-דּוֹפֶן,


אֲשֶׁר קִיר אָטוּם לֹא הִפְסִיק בֵּינָהּ


וּבֵין קְצֵה פַּס-כְּחוֹל מִתַּחַת לָאוֹפֶק.


אַחֲרֵי טַיֵּל שְׁתֵּי הַמִּשְׁפָּחוֹת בְּמִגְרְשֵׁי-קוֹצִים, וּכְרָמִים שֶׁל עִנְבֵי-בָר,


הָיְתָה רוּחַ עִם חֲבַצֶּלֶת, לֵאמֹר: “נִסַּע אֶל רַעֲנַנָּה”.


רָצָה אֶל צְרִיף שֶׁל בָּחוּר-מַכָּר, הִצִּיגַתְהוּ לִפְנֵי אוֹרְחֶיהָ,


קָסְמָה לוֹ בְּבַת-צְחוֹק: ""סוּס שֶׁאַתָּה עוֹבֵד בֹּו בַּשָּׁבוּעַ,


לֹא תוּכַל לִרְתּוֹם אוֹתוֹ בִּשְׁבִיל לַהֲבִיאֵנוּ אֶל רַעֲנַנָּה?""


סֵרַב הַלָּז: שַׁבָּת הַיּוֹם, וּבְהֶרְצְלִיָּה אַף בְּרַעֲנַנָּה יֵשׁ אֲדוּקִים בְּמִנְהֲגֵי-אָבוֹת


וְלֹא דֶרֶךְ-אֶרֶץ לְהַרְגִּיזֵם, וְגַם הַסּוּס זָקוּק לִמְנוּחָה,


כִּי סְלָעִים וְחָצָץ יַסִּיעַ כָּל הַשָּׁבוּעַ"".


רָגְזָה חֲבָצֶּלֶת: ""הַזְּקֵנִים הָאֲדוּקִים – מַה לָנוּ וְלָהֶם?


וַאֲשֶׁר לַסּוּס – אֵינֶנִּי צִמְחוֹנִית.""


גָּבְרָה דַעְתָּהּ עַל דַּעַת הַבָּחוּר וְעַל פִּקְפּוּק בַּעֲלָהּ וְאוֹרְחֶיהָ,


וַיִּסְעוּ רַעֲנַנָּתָה.


וְהַסּוּס הַמִּסְכֵּן, לֹא יוֹדֵעַ וְלֹא תוֹבֵעַ זְכֻיּוֹתָיו,


מָתַח שְׁרִירָיו, מָשַׁךְ הָעֲגָלָה הַמְּלֵאָה, נִכְנָע לְדוֹפְקָיו.


בְּרַעֲנַנָּה הִתְהַלָּכוּ,


הֵרִיחוּ רֵיחַ-הַפַּרְדֵּסִים, הִסְתַּכְּלוּ בִּבְרֵכוֹת הַהַשְׁקָאָה וְצִנּוֹרוֹתֶיהָ,


אַחַר סָרוּ אֶל בַּיִת שֶׁל מַכָּרָה לְאוֹר וְנוּבָה, אִשָּׁה צְעִירָה


מִקִּרְיַת-כָּלֵב שֶׁבְּאַמֶּרִיקָה, בַּעֲלָהּ פֹּה פַּרְדֵּסָן.


הִשְתּוֹמְמָה הָאִשָּׁה עַל תִּפְאֶרֶת-עֲלּוּמִים לַחֲבַצֶּלֶת (וְזֹו –


חֵן-הַשָּׁעָה עָלֶיהָ בְּמַחְלְפוֹתֶיהָ וּבְגוֹדֶל עֵינֶיהָ הַכְּחֻלּוֹת),


הִשְׁתּוֹמְמָה, אַף מִשְּׁשָׁה בְסַקְרָנוּת


הַיַּחַס הַסָּמוּי הַמִּתְמַזֵּחַ בֵּין חֲבַצֶּלֶת וּבֵין אוֹר.


וְנוּבָה דִבְּרָה עַל הַיֶּלֶד אָבַד לָהּ, אֵיךְ הָיָה בְנַפְשׁו מֵרְצוֹן שְׂשׂוֹן-הַחַיִּים


אֲשֶׁר לַבְּכוֹר יַקִּיר, וּמֵעַמְקוּת-הַמְּקוֹרִיּוּת


אֲשֶׁר לִבְנָיָה הַצָּעִיר מִיַּקִּיר.


אָמְרָה חֲבַצֶּלֶת: ""רַק פַנְטַסְיָה שֶׁל אֵם הִיא זֹאת, כִּי מִי יוֹדֵעַ,


תִּינוֹק – מַה אָפְיוֹ וּמַה יִהְיֶה בְגָדְלוֹ.""


בָּעֶרֶב שָׁבוּ שְׁתֵּי הַמִּשְׁפָּחוֹת בַּיְתָה בָּאַבְטוֹבּוּס –


שֶׁל-אֱלִיעֶזֶר עַד הֶרְצְלִיָּה וְשֶׁל-אוֹר הָלְאָה עַד תֵּל-אָבִיב.


בַּדֶּרֶךְ עָבְרוּ עַל פְּנֵי הַסּוּס הַקָּטָן עִם הָעֲגָלָה, הָרֵיקָה מִכֹּל


זוּלָתֵי הַבָּחוּר-הַסַּתָּת, מַכָּרָהּ שֶׁל חֲבַצֶּלֶת, הָעוֹמֵד הָכֵן, הַמּוֹשְׁכוֹת בְּיָדָיו,


וְהַסּוּס דּוֹהֵר בַּכְּבִישׁ כְּשָׂשׂ לָשׁוּב אֶל אֻרְוָתוֹ,


אַךְ הָאַבְטוֹבּוּס מָהִיר מִמֶּנּוּ וְהִנִּיחוֹ מֵאַחֲרָיו.


בַּיּוֹם הָרְבִיעִי לְאַחַר מַעֲשֶׂה זֶה –


לַחֲבַצֶּלֶת עִם אוֹר פְּגִיעָה בְּלִי-צְפוּיָה בִּרְחוֹב אַלֶּנְבִּי.


סָחָה לוֹ: “אוֹתוֹ סוּס קָטָן – הוּא מֵת. כָּרַע בְּאֶמְצַע הָעֲבוֹדָה.”


נִדְהָם עָמַד אוֹר, רָאָה הַסּוּס הֶעָמֵל בְּעִצָּבוֹן,


רָאָה בְנוֹ הַקָּט, נִקְדָּשׁ בִּיסּוּרָיו.


הֵן צַיְּתָן וְטוֹב הָיָה הַסּוּס הַקָּטָן, לֹא הִזִּיק לְשׁוּם בְּרִיָּה, מִלֵּא חוֹבוֹ בֶּאֱמוּנָה.


צַיְּתָן וְטוֹב וְחָבִיב הָיָה הַיֶּלֶד הַקָּטָן, רַק אָכְלוֹ בִּקֵּשׁ,


מֵעוֹלָם לֹא צָעַק עַל לֹא דָבָר, לְעוֹלָם חִיֵּךְ בִּתְבוּנָה,


וְגַם בְּמַכְאוֹבָיו נֶאֱנַח אֲנָחוֹת חֲשָׁאִיּוֹת, עַד הֻכְרְעוֹ.


אָז נִזְכַּר אוֹר בַּחֲלוֹם, חֲלָמַתְהוּ וְסִפְּרַתְהוּ נוּבָה לִפְנֵי שָׁנִים שֶׁבַע. – –


הָיָה זֶה אַחֲרֵי לֶדֶת נוּבָה אֶת דִּבְשָׁהּ – הֻכְּתָה נוּבָה בְּקַדַּחַת שֶׁלְּאַחַר-רֶחֶם,


וּבְחָלְיָהּ, קָמָה פַּעַם שַׁחֲרִית מִתּוֹךְ יִלְלַת-אֻמְלָלִים,


וַתְּסַפֵּר כָּזֶה חֲלוֹם: חָזְתָה סְיָח קָטָן, וּבנֵי-מֵעָיו מְקֹרָעִים נְתָחִים נְתָחִים,


וְהוּא מַבִּיט בְּעֵינַיִם עֲצוּבוֹת, מִתְעַוֵּת בְּעִנּוּיָיו.


נִגְּשָׁה סַבְתָּא (זוֹ אִמָּא שֶׁל נוּבָה, וְכָל זֶה – בַּחֲלוֹם) וַתֹאמֶר:


“לָמָה אֵין שׁוֹחֲטִים אוֹתו, וְיוּשַׂם קֵץ לְיִסּוּרָיו?”


וְאָתָא שׁוֹחֵט – –


כֵּן סִפְּרָה אָז נוּבָה חֲלוֹמָהּ לְבַעֲלָהּ אוֹר וְלִבְנָהּ יַקּיִר,


וַתֵּבְךְּ תַּמְרוּרִים, מֵעֵבֶר לַמֻּצְדָּק בְּשֶׁל מִקְרֵה-חֲלוֹם.


וְהַיֶּלֶד יַקִּיר כְּשָׁמְעוֹ חָזַר אַחֲרֶיהָ וְאָמַר: “סְיָח קָטָן, מִסְכֵּן.”


עַכְשָׁו שָׁמַע אוֹר אֵת אֲשֶׁר אֵרַע לַסּוּס הַקָּטָן בְּהֶרְצְלִיָּה,


וְהַסּוּס הַמַּמָּשִׁי,


וְהַסְּיָח שֶׁל מַרְאֵה-הַחֲלוֹם אֲשֶׁר הָיָה לְנוּבָה בְּשֶׁכְּבָר-הַיָּמִים


וּדְמוּתוֹ שֶׁל הַבֵּן, מְקֹרַע-מֵעָיו מִדִּיזֶנְטֶרְיָּה,


קָמוּ לְפָנָיו חָזוּת אֶחָת.


 
פֶּרֶק שֵׁעוּר הָיָה לוֹ

שֵׁעוּר הָיָה לוֹ לְאוֹר מֵעֵבֶר לְבֵית-הַמִּטְבְּחַיִם:


מְמֻנֶּה-עַל-פּוֹעֲלִים תַּקִּיף, יַדְעָן בַּחֲפִירַת-בּוֹרוֹת וּמַעֲשֵׂי-בַיטוֹן


אַךְ מְאוֹד רָשֵׁל בִּגְרִיסַת חַצֲצֵי-לָשׁוֹן,


רָצָה לִקְנוֹת-לוֹ מְעַט עִבְרִית, שֶׁל-פֶּה וְשֶׁל-עֵט,


וְהָיָה אוֹר עוֹשֶׂה בְּלִמּוּד עִמּוֹ עַד סָמוּךְ לַחֲצוֹת.


בְּרוּם-הַלַּיְלָה הָיָה אוֹר דּוֹרֵךְ בַּיְתָה בֵּין “לִיפְטִים” שׁוּרוֹתַיִם –


רְחוֹב שֶׁל מְעוֹנוֹת עוֹלֵי-תֵימָן.


שָׁם, בְּאַשְׁפַּתּוֹת וְשׁוֹפְכִין, הִסְתּוֹבְבָה כַּת


שֶׁל כְּלָבִים חֲצִי-מִדְבָּרִיִּים, רָזִים וּמְצוֹרָעִים.


טֶרֶם יִתְנַפְּלוּ עָלָיו הַכְּלָבִים, הָיָה אוֹר פּוֹגְשָׁם בְּצִוְחַת-אֵימִים:


“הַלְ-בְּרוּ-לוּ-לוּ-לוּ!” וְהָיוּ הַכְּלָבִים מִתְפַּזְּרִים לְקוֹלוֹ.


וְדֶרֶךְ-אוֹר הִצְרִיכַתּוּ עֲבוֹר


גֶּשֶׁר-עֵץ, גְּדוּר-מַעֲקֶה מִזֶּה וּמִזֶּה, נָטוּי מֵעַל רְצוּעַת-בִּיב פְּתוּחָה.


לַיְלָה אֶחָד, אַךְ צָעַד עַל הַגֶּשֶׁר, בָּא לִקְרָאתוֹ – מִן הָעֵבֶר הַלָּז – כֶּלֶב,


וְזֶה לֹא כֶלֶב לָמוּד בַּדַּלּוּת הַיִּשְׁמְעֵאלִית


כִּי-אִם בּוּלְדּוּג אַנְגְּלִי חֻצְפָּן,


פָּנָיו – קִפְלֵי-קְפָלִים,


וּשְׁתֵּי שִׁנַּיִם בּוֹלְטוֹת לוֹ עָל מִן הַמַּלְתָּעָה הַתַּחְתּוֹנָה.


אוֹר, נָמוֹג לִבּוֹ. פִּתְאוֹם זָכַר דְּבַר אֲתוֹן-בִּלְעָם,


וּבְדִמְיוֹנוֹ כּי-עָז, צִיֵּר-לוֹ מַלְאָךְ, חַרְבּוֹ שְׁלוּפָה בְיָדוֹ,


נִצָּב עַל הַגֶּשֶׁר בֵּינוֹ וּבֵין הַכֶּלֶב. וְהִנֵּה!


הַכֶּלֶב הִתְחִיל נוֹטֶה פַּעַם-כֹּה פַּעַם-כֹּה


כְּאִלּוּ דְּמוּת-מוֹרָא חוֹסֶמֶת מַעֲבָרוֹ,


לִבְסוֹף, זָחַל וְחָמַק, מֻשְׁפַּל-זָנָב, נִדְחָק אֶל הַמַּעֲקֶה מִשְּׂמֹאלוֹ שֶׁל אוֹר,


וּבְאוֹר לֹא נָגַע לְרָעָה.



בְּחוֹלוֹת-הַחוֹף, תַּחַת גִּבְעַת בֵּית-הַקְּבָרוֹת הַמֻּסְלָמִי,


בְּהַכְסֵף לְבָנָה קְצוֹת-מִשְׁבָּרִים, שׁוּב הִלֵּךְ אוֹר עִם חֲבַצֶּלֶת.


בָּאָה לִקְרָאתָם כַּת שֶׁל כְּלָבִים, כְּחוּשִׁים וּקְטַנִּים.


כְּהֶרְגֵּלוֹ בִּדֵּר אוֹר יָדָיו, רָץ לִקְרַאת הַכְּלָבִים,


וְהִשְׁמִיעַ קוֹל צִוְחַת-פְּרָאִים. הַכְּלָבִים נִבְהֲלוּ וְנָסוּ.


אָמְרָה לוֹ חֲבַצֶּלֶת: ""רָאִיתִי כְּלָבִים מִתְנַפְּלִים עַל אָדָם,


אָדָם מִתְנַפֵּל עַל כְּלָבִים לֹא רָאִיתִי – וְאַתָּה רִאשׁוֹן לְכָךְ.""


הִתְלוֹצֵץ הוּא: “זֶה לַחַשׁ שֶׁלִּי כּנֶגֶד בְּנֵי-סַמָּאֵל מִתְלַבְּשִׁים כַּלְבִּית.”


וַיְסַפֵּר לָהּ דַּרְכּוֹ עִם הַכְּלָבִים בֵּין הַ“לִּיפְטִים”,


וְאֵת אֲשֶׁר אֵרְעָהוּ עִם הַבּוּלְדּוֹג הָאַנְגְּלִי. הִיא, שֶׁלֹּא כְעִנְיָן,


פֶּתַע אָמְרָה: ""חֶשְׁבּוֹן לִי עִמָּךְ. עַל-מָה בָּרַחְתָּ מִמֶּנִּי אָז,


כְּשֶׁיָּצָאתִי לְפָגְשֶׁךָ,


וַאֲנִי לָבַשְׁתִּי חֲמוּדוֹת, לִבִּי חֶסֶד אֵלֶיךָ;


אָמַרְתִּי לְרַפֵּא יְגוֹנְךָ בְּתִתִּי לְךָ אַהֲבָתִי, וְסַרְתָּ מֵעָלָי.


בַּמֶּה אָשַׁמְתִּי? אִלּוּ הָיִיתִי אֲנִי מַשְׁגִּיחָה עַל הַתִּינוֹק,


לֹא הָיִיתִי נוֹתֶנֶת לוֹ לָמוּת!…""


(הוּא הִכִּיר בְּצִדְקַת דְּבָרֶיהָ. יָדַע כִּי הִיא נִלְחֶמֶת כִּלְבִיאָה


נֶגֶד בַּנְקִים וּבָתֵּי-מִשְׁפָּט גּוֹבֵי-חוֹבוֹת מִבַּעֲלָהּ –


הוּא מִסְתַּבֵּךְ וְהִיא מַצִּילַתּוֹ –


וְכֵן הָיְתָה נִלְחֶמֶת גַּם עַל נֶפֶשׁ-תִּינוֹק שֶׁבִּרְשׁוּתָהּ.


הִיא הוֹסִיפָה תְּבוֹעַ:)


“עַל מָה טְרֵיפָה הָיִיתִי בְעֵינָיךָ?”


עָנָה לָהּ: ""אֵינִי מַאֲשִׁימֵךְ; כָּל הָאַשְׁמָה בִּי.


אַךְ מִדֶּרֶךְ הַבְּרִיּוֹת שֵׁהֵם מַרְחִיקִים מַה שֶׁגָּרַם לָהֶם כְּאֵב,


וּתְהֵא זוֹ אֶבֶן תַּמָּה רוֹבֶצֶת בַּדָּרֶךְ.


מֵעוֹצֶם רָדְפִי אַחֲרַיִך הִזְנַחְתִּי בֵּיתִי.


זְכוּרָה אַתְּ, הָיִית מְשַׂחֶקֶת שֶׁתִּשְׁבְּרִי אֶצְבַּע קְטַנָּה מֵאֶצְבְּעוֹתַי;


כָּל יֶלֶד הוּא אֶצְבַּע שְׁלוּחָה כְּלַפֵּי נֵצַח-עָתִיד.


אָם שָׁגַגְתְּ וְאִם הֵזַדְתְּ – שִׁבַּרְתְּ אֶצְבַּע קְטַנָּה שֶׁלִּי,


וְדָמָהּ מֻשְׁלָךְ עָלַיִךְ"".


וַתֹאמֶר חֲבַצֶּלֶת: ""דַּע, כִּי קִנֵּאתֵי בַּיֶּלֶד הַמֵּת,


שֶׁאַתָּה כֹּה דָּבוּק בּוֹ, וְצַעַרְךָ עָלָיו עוֹלֶה עַל תְּשׁוּקָתְךָ אֵלָי.""


חָלְפָה הַכָּרָה אֶת אוֹר: אַךְ מְכַשֵׁפָה הִיא זֹו!


וְהוּא זֶה-מִזְּמָן מָצָא רִמְזֵי-רַגְלַיִם לַחֲשָׁד,


כִּי בְּהִירוּת-שַׂעֲרוֹתֶיהָ – לֹא מִשֶּׁמֶשׁ בִּלְבָד,


כִּי חֶלְקַת-פָּנֶיהָ – מִשְׁחָה וְאַבְקָה בְּיוֹצְרֶיהָ,


כִּי נוֹעַם-דִּבּוּרָהּ אַף הוּא מִדַּת-שַׂחֲקָנִים


(בָּא לְיָדוֹ תַּצְלוּם שֶׁלָּהּ בְּנַעֲרוּתָהּ, וְשַׂעֲרוֹתֶיהָ שָׁם אַפְלוּלִיּוֹת;


לַיְלָה אֶחָד נִכְנַס אִתָּהּ אֶל בֵּית-מַרְזֵחַ מוּאָר צִבְעוֹנִית,


וּפַסְפַּסֵּי הַגְּוָנִים הִבְלִיטוּ בְּפָנֶיהָ חֲטָטִים וּבֶהָרוֹת,


חָמַל עָלֶיהָ אוֹר וְהוֹצִיאָהּ חִישׁ;


וּפַּעַם בְּלִי-מֵשִׂים שָׁמַע אוֹתָהּ אוֹרֶרֶת בַּעֲלָהּ


בְּקוֹל-צוֹרְמִים כְּאַחַת הָרֵיקוֹת);


כָּךְ טִיבָהּ שֶׁל מְכַשֵּׁפָה: צְעִירָה וְיָפָה לָעֵינַיִם, זְקֵנָה וּכְעוֹרָה בִּפְנִים. – –


הִיא, כְּחוֹדֶרֶת אֶל מַחֲשַׁבְתּוֹ וּכְנִדְחֶפֶת לְאַמֵּת נִחוּשׁוֹ,


עָשְׂתָה מַעֲשֵׂה-אַגָּדָה, וְאִם רָחֲקָה מִקְרִיאַת-אַגָּדוֹת:


קָפְצָה עַל גַּבּוֹ פִּתְאוֹם, הַדֵּק שׁוֹקֶיהָ לְצַוָּארוֹ,


וְתָלוֹשׁ שַׂעֲרוֹתָיו בְּאֶצְבְּעוֹתֶיהָ! – –


הוּא כָּרַע תַּחַת כָּבְדָהּ, וּפָרַק אוֹתָהּ אֶל עֲפַר-הַחוֹלוֹת.


 
פֶּרֶק אָדֹם יָצָא יָרֵחַ

אָדֹם יָצָא יָרֵחַ מִמֶּרְחַק הָרֵי יְהוּדָה,


זָהֹב עָבַר שַׁדְמוֹת-בַּעַל וּשְׁטִיחֵי פַרְדֵּסִים,


נָחֹש פָּשׁ רֶגַע עַל גִּבְעוֹת רָמַת-גַּן,


וְעַתָּה עָמַד צָהֹב בֵּין סֻמַּל וּבֵין גַּגּוֹת תֵּל-אָבִיב,


עָגֹל, מָלֵא, גֵּא.


אַךְ קוֹרְאֵי גְזֵרוֹת כְּבָר נִבְּאוּ: הַלַּיְלָה יִלְקֶה וְיֵבוֹשׁ,


יָעִיד כִּי אוֹרוֹ שָׁאוּל וְלֹא מִמֶּנּוּ.


תְּחִלָּה חָל פְּגָם – פְּגִיעַת צֵל – בְּקָצֵהוּ הַשְּׂמָאלִי-תַּחְתּוֹן,


וְהַנֶּגַע פָּשָׂה, בְּעוֹד הַמַּבִּיט מַבִּיט – מִכִּרְסוּם לִנְשִׁיכָה,


מִנְּשִׁיכָה לִבְלִיעָה, מִבְּלִיעָה חֶלְקִית לְטִבּוּעַ שָׁלֵם.


דָּצוּ תְאוֹמִים, הִתְחַצֵּף עַיִשׁ, בָּרַק מוֹרֵה-הַחִצִּים, כּי אֵין לָמוֹ הִתְחָרוּת.


וּמִן הַחוֹשֶׁךְ הַקָּם, תַּחַת שַׁחַק שָׁחוֹר מֻטְרַד-נְגוֹהוֹת,


אוֹזֶן דָּרֵי צְפוֹן תֵּל-אָבִיב לָקָחָה:


רַעַשׁ וָרֶגֶשׁ מִן הַכְּפָר הָעֲרָבִי, מִבֵּין גֻּלּוֹת-הַחוֹמֶר בְּסֻמַּל;


עִם פְּגָם רִאשׁוֹן – קוֹל תּוֹף וְאַזְעָקָה,


עִם נְשׁוֹךְ שֵׁן טְמִירָה קְצֵה-יָרֵחַ – הָיָה הָרַעַשׁ לְסַעַר,


וְהַסַּעַר – לְשַׁוְעַת-פְּרָצִים מְהַדְהֶדֶת,


רִטְמוּס תַּחֲנוּן וָפַחַד וְגַעַשׁ-פְּרָאִים –


אֵין-זֹאת כִּי מִטַּקֵּס שָׁם עִנְיָן טְרוּם-מֻחֲמַדִּי,


אֱמוּנָה יְשִׁימוֹנִית,


עַל רַהַב בּוֹלֵעַ פְּנִינַת-הַשְּׁחָקִים


וְרַק גַּעֲרַת-אָדָם וּפִלּוּלוֹ יַכְרִיחוּ הָרַהַב לִפְלוֹט טַרְפּוֹ.


עַל כֵּן יֻךְ תּוֹף, יִמָּשֵׁךְ חָלִיל, וְיִגְעֶה גָרוֹן.


אוֹר מֵעַל גַּגּוֹ – הַשְׁקֵף מֵעֵבֶר לִשְׂדוֹת-עֵשֶׂב עַל הַכְּפָר הֶעָמוּם,


הִקְשִׁיב הַנְּהָקוֹת הַמִּתְגַּבְּרוֹת עִם הִתְקַדֵּם הַלִּקּוּי,


וְלִבּוֹ רָחַשׁ נֶכָאִים – סִמָּן רַע לְשׂוֹנְאֵיהֶם שֶׁל יִשְׂרָאֵל.


מָשׁ וַיַּעֲבוֹר דִּיסְקוּס צֵל-אֶרֶץ שָׁחוֹר מֵעַל פְּנֶי-יָרֵחַ מֻנְהָרִים:


קָצֶה רִאשׁוֹן לְלִקּוּי – קָצֶה רִאשׁוֹן לִרְפוּאָה.


שׁוּלֵי-הַכֶּסֶף נֶחְשָׂפוּ, וְהַתָּוֶךְ עוֹדוֹ מְאֻפָּל,


וְעַד-מְהֵרָה זָזָה-הִסְתַּלְּקָה הַקַּדְרוּת,


זָוִית עֶלְיוֹנָה-יְמָנִית עוֹדָהּ קְטוּמָה, וְהִנֵּה הִתְעַגְּלָה גַם הִיא,


וְהַכְּלִי שָׁב לְתִקּוּנוֹ.


כָּהָה מוֹרֵה-הַחִצִּים, שַׁח עַיִשׁ, שַׁמּוּ תְאוֹמִים,


הַפְּנִינָה הַגְּדוֹלָה, נוֹשְׁעָה מִפִּי רַהַב,


כְּרֹחֲצָה, כְּבֹהֲרָה, כְּצֹרְפָה בְצַעֲרָהּ –


וַתֵּצֵא לִמְלוֹךְ עַל לֵב תֵּל-אָבִיב, פִּנְּקָהּ רְחוֹב וּשְׂדֵרָה,


יִפְעָתָהּ נִחֲמָה יָפוֹ, מָשְׁחָה גּוּשֵׁי-הַסְּפִינוֹת פַּסֵּי-זוֹהַר,


אָצְלָה מִצְּהַרְהוֹרִיתָהּ לַחוֹלוֹת, דָּקְרָה גַּלִּים בְּסִכּוֹת-קַרְנַיִם,


תָּפְרָה צִצִּיּוֹת-נוֹהַר לְמִשְׁבָּרִים עוֹלִים מֵאֲפֵל-הָאוֹפֶק.



אַךְ בַּמִּזְרָח הַפְּרָאוּת לֹא שָׁכָכָה.


רִפּוּי-יָרֵחַ לֹא רִפֵּא הַמְּשׁוּבָה בַלְּבָבוֹת,


זוֹ פָרְצָה, עָבְרָה גְדוֹתֶיהָ, וּמִדֵּי לַיְלָה – יְרִיּוֹת-יְריּוֹת בְּאַפְסֵי-עִיר,


וְפְצוּעִים בְּאַלֻּנְקִיּוֹת נִשָּׂאִים בִּרְחוֹב-אַלֶּנְבִּי.


בְּכָל בַּיִת עֲשִׂירִי נִקְהֲלוּ תּוֹפְשֵׂי-רוֹבֶה,


עוֹבְדֵי-יוֹם עֲיֵפִים נִדְּבוּ לֵילוֹתֵיהֶם לְהָגֵן, שָׁעוּ בְתֵה וּקְלָפִים,


עַד רֶגַע מַשְׁבֵּר.


אוֹר רָאָה הַתְּכוּנָה, הִתְכַּנֵּס הַשְּׁכֵנִים לְמוֹעֵצוֹת,


וְהוּא, אִישׁ-הַכְּתָב, כְּזָר בֵּינֵיהֶם: לֹא נִקְרָא עִמָּם וְלֹא חֻבָּר.


 
פֶּרֶק מֵרַכֶּבֶת אָצָה

מֵרַכֶּבֶת אָצָה דָרוֹמָה דֶּרֶךְ פָּרְבְּרֵי-בּוֹסְטוֹן,


רָאִיתִי חַלּוֹנוֹת בָּתֵּי-דִירָה מְאִירִים בְּאֵשׁ-חַמָּה צְהֻבָּה,


וּבַשָּׁמַיִם רַפְסֻדּוֹת-עָב כְּתַמְתַּמּוֹת צָפוֹת כָּל אַחַת לְעַצְמָהּ,


אַךְ שׁוֹלְחוֹת נִימֵי-זָהָב וְנוֹצוֹת-עִנְבָּר אִשָּׁה אֶל רְעוּתָהּ.


חֲרוּלִים חוּמִים עַל גִּבְעוֹלִים גְּבוֹהִים מְמַלְּאִים שִׁטְחֵי-שָׂדֶה,


וַאֲגַמִּים עֲגֻּלִים צָדִים כָּל-מַה שֶׁבַּשָּׁמַיִם,


וּשְׁחָפִים-גַּמָדִים מְקַפְּצִים קְפִיצוֹת קְטַנּוֹת וְטָסִים טִיסוֹת קְטַנּוֹת


עַל יְאוֹרֵי-פָז.


בְּרוֹד-אַיְלַנְד יַעֲרוֹת-לִבְנִים מִסְתַּמְּנִים בָּאוֹפֶק הַקּוֹרֵן.


רַפְסֻדַּת-כֶּתֶם בְּרַפְסֻדַּת-כֶּתֶם נִתְקַשְּׁרָה, הָיוּ לְטַלִּית עֲנָקִית


עוֹטֶפֶת עוֹצֶם-שַׁחַק, מִתְבָּרֶקֶת


בְּגַוְנֵי אֵשׁ אֲדֻמָּה עַל אֵשׁ צְהֻבָּה, רֻכְסֵי-שָׁנִי בְּתוֹךְ טְלָאֵי-תוֹלָע,


זִנּוּקֵי נְחוֹשֶׁת-קָלָל נִשְׁפָּכִים אֶל תּוֹךְ זְרָמִים תְּפֻזִּים –


כָּל אֵל בְּטַלִּית-תַּבְעֵרָה שֶׁהִיא מִקְשָׁה אֶחָת.


גֻּמְּאָה חֲצִי-קוֹנֶטִּיקוּט, וְטַלִּית-הָאֵשׁ הַשָּׁמַיְמִית


הָפְכָה עֵין-אֲזָבְיוֹן, רֻכְּכָה כְּחַלְחַלִּית דֵּהָה,


הָיְתָה אֵפֶר מֵאֵשׁ, אַךְ צוּרַת-הַטַּלִּית עוֹדָהּ עוֹמָדֶת.


עֵצִים כֻּנְּסוּ יַחַד, לֻכְּדוּ גּוּשׁ אֶחָד,


רַק רָאשֵׁיהֶם מְזֻקָּפִים נֶגֶד נֶסֶךְ-וֶרֶד עָנוֹג בַּמַּעֲרָב.


בָּתֵּי-חֲרוֹשֶׁת שְׁחוֹרִים מַאֲפִילִים מוּל צוֹהַב אַחֲרוֹן,


נִפְלַט אֶל מִקְלָט מִזְרָחָה,


וְהִנֵּה פַּס-יָם, וְאֶבְרָנִיּוֹת שְׁמֵנוֹת, פְּרוּשׂוֹת כַּנְּשָׁרִים,


מְרַחֲפוֹת מֵעָלָיו, עָלֹה וְיָרֹד בְּטִיסוֹת-עוֹז.


הָרַכֶּבֶת – דַּרְכָּהּ עַל מְסִלָּה בוֹדֶדֶת, מְתוּחָה עַל יָם,


מַיִם מִכַּאן וּמִכָּאן, וְכּל נוֹגַהּ-הַשְּׁקִיעָה מְצֻמְצָם בְּתוֹךְ הַמַּיִם,


יֶתֶר-בְּהִירוּת לָהֶם מֵאֲשֶׁר לָרָקִיעַ.


הָרַכֶּבֶת גֶּשֶׁר-מְסִלָּתָהּ הַדַּק עָזְבָה, וְהִיא קוֹשֶׁטֶת


אֶל לֶב-חוֹשֶׁךְ, כִּי טַלִּית-הָאֵפֶר הָעֶלְיוֹנָה נִתְלַפְּתָה עִם הַלַּיְלָה גּוּף אֶחָד.


וּבָאֲפֵלָה, קַטָּרִים-קִיקְלוֹפִּים – רַק עֵינָם הָאַחַת, צְהֻבַּת-הָאוֹר, תֵּרָאֶה –


נוֹשְׁפִים, שׁוֹרְקִים, עוֹבְרִים רָצוֹא-וָשׁוֹב בִּקְהַל מְסִלּוֹת,


נִתְוַעֲדוּ עַל-יַד נְיוּ-לוֹנְדּוֹן.


וְהָנּוֹסֵעַ, מֻקַּף סַפָּנִים שָבֵי-מִלְחָמָה, חוֹטְפִים נִמְנוּם אִישׁ אִישׁ עַל חֲבִילָתוֹ


(כִּי תְנוּמָה, כְּמוֹ פֵהוּק וָכַעַס וָחֳלִי, מֵאָדָם לַחֲבֵרוֹ נִדְבֶּקֶת),


אֲנִי הַנּוֹסֵעַ, הַמֵּצִיץ מִן הַחַלּוֹן, שָׂם מַעְיָנַי בְּנוֹף-מֶרְחָק וְלַיְלָה, רָחָק,


בְּטַלִּית-אֵשׁ, בִּירִיעַת-אֵשׁ, בּוֹעֶרֶת מֵעַל תֵּל-אָבִיב.



הַפְּרָאוּת, נִתְגַּלְּעָה אָז עִם לִקּוּי-הַלְּבָנָה, גַּעֲשָׁה וַתִּגְבַּר,


זָעֲמָה-זָמְמָה-זָדְתָה;


הָיְתָה יַד אֲסַפְסוּפִים מְזֻוּיָּנִים בַּתּוֹשָׁבִים הַיִשְׂרְאֵלִיּים


לִמְחוֹץ תַּלְמִיד עַל מוֹרֶה, לַעֲקוֹר עֵצִים שְׁתוּלִים, לָבוֹז בַּז מִפְּרִי יֶזַע כֵּן.


עַל גְּבוּל הַשְּׁכוּנָה, מִדֵּי לַיְלָה – קוֹל יְרִיּוֹת הַתְקָפָה וִירִיּוֹת-הֲגַנָּה,


וְשֻׁלַּח בָּאֵשׁ בִּידֵי-פוֹרְעִים מַחְסַן-עֵצִים בִּדְרוֹמָהּ שֶׁל עִיר,


וַתִּשְׂתָּרַע מְגִלַּת-אֵשׁ בִּכְתָב אָיוֹם מֵעַל הָעִיר כֻּלָּהּ,


שַׁלְהַבְתָּהּ שְׁלוּחָה בָּאֲוִיר עַד הַצָּפוֹן.


וּבְדִירַת-אוֹר בְּאוֹתוֹ לַיְלָה – הֲכָנוֹת לִקְרַאת חֲזוֹר הַמִּשְׁפָּחָה אֶל אַמֶּרִיקָה.


(כֵּן הֶחְלִיט אוֹר עִם תּוֹם שְׁנָתָם הַשְּׁלִישׁית בָּאָרֶץ;


נוּבָה, אֲשֶׁר שָׁרָשֶׁיהָ בִּקְדֻשָּׁה קַדְמוֹנִית עֲמֻקִּים מִשֶׁל אוֹר


וּתְבוּנָתָהּ אֶת הַנִּבְנֶה רַבָּה מִשֶּׁלּוֹ,


וְאוֹצָרָהּ הַטָּמוּן בְּנַחֲלַת-יִצְחַק יָקַר לָהּ מְאֹד, רָצְתָה הִשָּׁאֵר –


וּמַלַּרִיָּה אֲשֶׁר בִּבְנָיָה הַקָּטָן וַעֲצַת-רוֹפֵא כִּי נְסִיעַת-יָם יָפָה לְמַחֲלָתוֹ,


וּתְלוּנַת הַיַּלְדָּה דִבְשָׁה: “נִשְׁהֶה כַּאן וּנְאַבֵּד עוֹד יֶלֶד,”


הִכְרִיעוּ הַכָּף).


בָּאוּ שְׁכֵנִים וּשְׁכֵנוֹת, מֵהֶם אֲשֶׁר לֹא דָרְכוּ הַמִּפְתָּן אַף פַּעַם קוֹדֶם לָכֵן,


וְהַיּוֹם נִכְנְסוּ לְהִפָּרֵד, –


נִשְׁתּוּ מֵי-מֶתֶק. מִטַּלְטְלִים קַלִּים פֻּזְרוּ מַתָּנוֹת לְזִכָּרוֹן,


וּרְהִיטִים כְּבֵדִים נִמְכְּרוּ בִּמְחִיר מוּעָט,


וְאַרְגָּזִים אֲרוּזִים כְּבָר מִתְּמוֹל נִשְׁלָחוּ.


בָּאוּ כוֹתֵב וְכוֹתֶבֶת מֵאֲחֵי-אוֹר לְעִתּוֹנוּת,


זֶה גְּבַהּ-קוֹמָה וְגִבֵּחַ, עֲטֶרֶת-שֵׂעָר אֲדַמְדֶמֶת מַקִּיפָה עָרְפּוֹ,


וְצַעֲרוֹ צַעַר מַמָּשׁ עַל לֶכֶת-הַמִּשְׁפָּחָה,


וְזֹו נְמוּכַת-קוֹמָה, טוֹבַת-לֵב, מֶזֶג מָסוּר;


בָּא תַּלְמִיד-חָכָם יוֹשֵׁב-אוֹהֶל, מִצְחוֹ רָחָב בְּפִילוֹסוֹפִיָּה עוֹלָמִית


(וְהוּא אֶחָד מִן הַשְּׁנַיִם אֲשֶׁר נָכְחוּ בְּהִמּוֹל שֶׁלֶמְיָהוּ),


אֵלֶּה בָּאוּ, וּבָאוּ תִינוֹקוֹת, יְדִידִים לַיְּלָדִים וִידִידוֹת,


בִּידֵיהֶם הִפְקִיד יַקִּיר מֵיטַב-רְכוּשׁוֹ:


קֻפְסַת תּוֹלָעֵי-מֶשִׁי, מְגַזְּמֵי עֲלֵי-תּוּת,


וּשְׁפַנִּים לְבָנִים, מְגֻדְּלֵי-גָּג.


וְהַבַּיִת אַפְלוּלִי, כִּי חָסֵר כּוֹחַ הַחַשְׁמַל,


רַק לְשׁוֹנוֹת-זְהוּב מִן הַתַּבְעֵרָה בַּשְּׁחָקִים נִתְלוּ בִכְתָלָיו.


וְעַל מִטָּה בְּסָמוּךְ לַכּוֹתֶל, תּוֹךְ חֲגִיגַת-הַפְּרֵידָה הַזַּמְזְמָנִית,


שָׁכַב בְּנָיָה, רוֹעֵד מִקּוֹר-קַדַּחְתּוֹ,


עֵינָיו הַמִּזְרָחִיּוֹת תְּמֵהוֹת עַל הַתְּכוּנָה,


חוֹשֵׁב מַחְשְׁבוֹת-תִּינוֹק מֻפְלָאוֹת מִתּוֹךְ פִּרְפּוּרֵי-הַצִּנָּה בַּאֲבָרָיו.


וַיְהִי לְמָחֳרָת, עָגְלָה הַחַמָּה,


וּמְכוֹנִית-טַקְסִי הוֹבִילָה הַמִּשְׁפָּחָה


אֶל תַּחֲנַת-הָאַבְטוֹבוּס בְּחֵלֶק-הָעִיר הַיָּשָׁן,


שָׁם חִכּוּ שְׁתֵּי הַנָּשִׁים, חֲבַצֶּלֶת וַעֲדִינָה, לְבוּשׁוֹת-לוֹבֶן,


מָסְרוּ לְנוּבָה אֲגֻדַּת-פְּרָחִים לִבְרָכָה.


עֲדִינָה בִּ“לְהִתְרָאוֹת” עֲגוּמָה וּתְמִימָה,


וַחֲבַצֶּלֶת מַבִּיטָה אַחֲרֵי אוֹר בְּגַעְגּוּעֵי-אֱמֶת מֻגְזָמִים תֵּיאַטְרַלִּית –


פַּסָּה אֶצְלָה אֶפִּיזוֹדָה תֵּל-אֲבִיבִית עוֹד אֶחָת;


וְאַף הוּא מִתְבּוֹנֵן בָּהּ תָּמֵהַּ:


הֵן הָיְתָה לוֹ גַּג-אוּרִיָּה וְכֶרֶם-נָבוֹת.


בָּאַבְטוֹבּוּס – אֶל רַכֶּבֶת, קְרוֹנוֹתֶיהָ מְלֵאִים עֲרָבִים וִיהוּדִים,


צְפוּפִים יַחַד מִתּוֹךְ שָׁלוֹם הֶכְרָחִי,


עֵינֵי הַתִּינוֹקוֹת הָעַרְבִיאִים זוֹלְגוֹת מֻגְלָה, כְּדַרְכָּן,


וּבָרַכֶּבֶת – דֶּרֶךְ קַרְקָעוֹת מִתְבַּקְעוֹת, וַחֲרִיצִים אֵין-מַיִם, וְגִבְעוֹת-אֲבָנִים,


וְשִׁטְחֵי קוֹץ וְצַבָּר – דֶּקֶל בּוֹדֵד עַל אַפְסֵיהֶם –


אֶל נְמַל-הַסְּפִינוֹת הַחֵיפָנִי עַל בְּהִילֻיּוֹתָיו וְטַרְדּוֹתָיו.



“וּמִפְּנֵי חֲטָאֵינוּ גָלִינוּ… וְנִתְרַחַקְנוּ…”


עַל סִפּוּן הָאֳנִיָּה הָאִיטַלְקִית (וְהִיא לְבָנָה וּגְמִישָׁה כְּבַרְבּוּר)


עָמַד אוֹר בְּהַתְחָלַת-לֵיל,


רָאָה מְאוֹרוֹת-חֵיפָה טוּרֵי-טוּרִים, חֲגוֹרֵי-חֲגוֹרוֹת, עוֹלִים, עוֹטְרִים הָהָר,


רָאָה תִּפְאֶרֶת-הַמִּפְרָץ תַּחַת אוֹר-שָׁמַיִם לִילָכִי,


מִרְבָּץ לָאֳנִי-מִלְחָמָה, אֲפוֹרוֹת וּשְׁחוֹרוֹת,


וּגְזֵרַת-גָּלוּת, גָּזַר אוֹר עַל עַצְמוֹ, נָתְנָה לוֹ הֲצָצָה בְּגָלוּת-אוֹם.


צָרִיךְ הָיָה הַתִּינוֹק שֶׁלֶמְיָהוּ לִהְיוֹת שׁוֹרֶר חַי, מְקַשֵּׁר עִם הַמּוֹלֶדֶת;


נֶחְתַּךְ הַחוּט, וּבֵית-אוֹר מֻשְׁלָךְ מִחוּץ לְרֶחֶם-הַטּוֹב.


יָחִיד הַגּוֹלֶה, הַאִם לֹא כוֹנֵן בְּיָדַיִם, יְדֵי-פֶשַׁע, הַתְּנָאִים וְהַנִּמּוּק לְגָלוּתוֹ?


אֻמָּה הַגּוֹלָה – וְכִי לֹא הִזְהִירוּהָ נְבִיאִים, הוֹרוּהָ חֲכָמִים?


אַךְ הִיא לֹא אָבְתָה שְׁמוֹעַ, רְצוֹן-הַחֻרְבָּן וּתְשׁוּקַת-הַפִּזוּר בְּעַצְמוֹתֶיהָ,


וַתְּטַמֵּא הָאָרֶץ וַתְּגוֹרָשׁ,


לְמַעַן הַתֵּר שִׁירַת-דֶּרֶךְ אֲרֻכָּה – דִּבְרֵי-יְמֵי פְגָעִים וּתְלָאוֹת –


הַגְּלוּלָה בָהּ פְּנִימָה.


תָּקְעָה הָאֳנִיָּה, זָעָה, הֵסַבָּה פָנֶיהָ.


“שָלוֹם לַכַּרְמֶל עַל מַדְרְגוֹתָיו!” (הָגַּג אוֹר וְלֹא לָחַשׁ) –


""שָׁלוֹם לָעֵמֶק הָרָבוּץ מֵאָחוֹר, עֲמוּס פֵּרוֹת גְּלוּיִים וּכְמוּסִים,


שָׁלוֹם לְתֵל-אָבִיב, לִבְנַת הַבָּתִּים, יְרֻקַּת הַשְּׂדֵרוֹת,


לִשְׁכוּנַת הַצָּפוֹן וּרְצּועַת-יַמָּהּ,


לַיַּרְקוֹן – וּלְנוֹנֵיאָה, רַקֶּפֶת וְדַנְדֵּנָּה הַמְנַמְּרוֹת עִשְׂבֵי-שְׂפָתוֹ,


לְמֵימֵי הַשֶּׁפֶךְ הַצְּהֻבִּים, לְנַחֲלִיֵאלִי נַעֲלָס,


לְצָב, מְסֻרְגַּל-יָרוֹק, מִתְחַבֵּא בֵּין גּוֹמֶא,


שָׁלוֹם לְהַרֲרֵי צְפַת וְהַגָּלִיל, וְלִכְבִישֵׁיהֶם הַמִּתְלַלְיְנִים,


שָׁלוֹם לְלֶשֶׁם-הַכִּנֶּרֶת מִתַּחַת,


שָׁלוֹם לִזְבֻלּוּן וְהַחוּלָה, לַיַּרְדֵּן וְלִשְׁתֵּי הַדְּגָנִיּוֹת,


שָׁלֹום לַמִּדְבָּר הַדְּרוֹמִי, אֲדֻם-הַחוֹלוֹת,


לִישּׁוּבֵי שִׁילֶר וּבְרֶנֶר וּבְאֵר-טוּבְיָּה.


שָׁלוֹם לַטֵּירַסּוֹת הַמְטַפְּסוֹת אֶל יְרוּשָׁלַיִם, אֲיֻמּוֹת בְּשִׁמֲמוֹתָן,


לְזָר-גִּלּוּפֵי הַגֵּיאוֹלוֹגִיָּה הַסְּדוֹמִית,


וְשָׁלוֹם לַקֶּבֶר הַקָּטָן, הַמְיֻתָּם, מִקְדַּשׁ-קָרְבָּן זָעִיר לִי בְּנַחֲלַת-יִצְחָק.


לֹא כָשַׁרְתִּי חֲיוֹ עִמָכֶם, פָּלוּט אֲנִי מִכֶּם,


אַךְ חֲתוּמִים אַתֶּם בְּקִרְבִּי, חַסְדְּכֶם יְסֻכֵּנִי.


כָּאֻמָּה הָעֲקוּרָה, כֵּן מְכִילָה גָלוּתִי – שׁוּבִי"".


מֵאחוֹרֵי הָאֳנִיָּה חֲרִישׁ-הַקֶּצֶף נִשְׁבַּל,


כּוֹכָבִים בְּהִלָּם עָטְרוּ הַכַּרְמֶל, שַׁתּוּ מְאוֹרוֹתֵיהֶם עַל מְאוֹרוֹתָיו,


וּמֵימֵי-הַמִּפְרָץ נִגְרְשׁוּ, נֶאֱנָחוּ.



בְּחִפָּזוֹן (כּי נִגּוּן-הַמַּנְעִים שׁוֹקֵעַ אֶל קִצּוֹ) נְלַוֶּה מִשְׁפַּחַת-אוֹר אֶל טְרִיאֶסְט,


מְרומֵי-גְבָעוֹת שִׁבְתָּהּ, סֻלַּמּוֹת-אֶבֶן מְקַשְּׁרִים רְחוֹבוֹתֶיהָ,


וְדָרֶיהָ גֵּאִים עַל נִקְיוֹן-עִירָם וּמוֹצָאָם הָאוֹסְטְרִי.


עִם אוֹר וְנוּבָה וְיַלְדֵיהֶם נְהִי חוֹזִים


הַחֲלָפַת אֳנִיַּת-הַצְּחוֹר הַחִנָּנִית בָּאֳנִיָּה גַמְלוֹנִית, מְגֻשֶּׁמֶת, שְׁחוֹרָה,


מוֹצָאֵי בוֹקֶר וָעֶרֶב עַל פְּנֵי קַעֲרַת-אֱלֹהִים, גַּלְגַּל-עַיִן אֲשֶׁר לְכַדּוּר-הָאָרֶץ,


מְנַהֶמֶת-לוֹחֶשֶׁת בְּשַׁלְוָתָהּ,


נַתֵּר דְּגֵי-כֶסֶף מְעוֹפְפִים לִפְנֵי חוֹטֶם-הָאֳנִיָּה מִתַּחַת,


הָאֲרוּחוֹת כְּסִדְרָן, וְהַכְרָזַת שְׁעוֹת-אֲרוּחָה בְּהַקָּשַׁת כַּף בְּסַף;


הֶכֵּרִים אֲרָעִיִּים, יְלִידֵי נְסִיעָה וְגוֹוְעֵי עִם אַחֲרִית נְסִיעָה:


הִתְרוֹעֲעוּת עִם יְהוּדִיָּה שְׁחַרְחוֹרֶת מִבּוּכַּרֶסְט,


עָשְׂתָה חֵיפָה חֲנִיָּה בְּדֶרֶךְ-עֲקִיפִין


אֶל בַּעֲלָהּ בְּלוֹנְג בְּרֶנְטְשׁ, נְיוּ-גֶ’רְזִי,


וְהִיא חֲבִיבָה עַל מֶלְצְרֵי-הָאֳנִיָּה הָאִיטַלְקִים,


וִכּוּחִים עִם מְהַנְדֵּס-נְחוֹשֶׁת בֶּן-קַלִּיפוֹרְנִיָּה, שָׁב מִכְּרִיּוֹת בְּקַפְרִיסִין,


שׁוֹתֶה בִּירָה עַל חֶשְׁבּוֹן הַחֶבְרָה הַמַּעֲסִיקַתְהוּ,


וּמִתְנַבֵּא עַל מֶמְשֶׁלֶת-סְטַלִּין בְּאַרְצוֹת-הַבְּרִית;


סִירוֹת מְגַדְּלֵי-פֵרוֹת, כַּחֲגָבִים סַבּוֹת הָאֳנִיָּה הַגְּדוֹלָה עַל-יַד אִיֵּי-אַזּוֹרֶס,


הַפֵּרוֹת הַמְשֻׁנִּים מוּעֲלִים בְּסַל-וָחֶבֶל אֶל הַנּוֹסְעִים


וּבְסַל-וָחֶבֶל הַתַּשְׁלוּם מוּרָד;


הִכָּנֵס הָאֳנִיָּה אֶל מִפְרַץ נְיוּ-יוֹרְק עִם הִתְרוֹמֵם שַׁלְפּוּחִית-שֶּמֶשׁ אֲדֻמָּה,


פְּזוֹז-וְהִתְקָרֵב סְפִינַת-מֶכֶס קְטַנָּה, מְעִיפָה דֶגֶל הַפַּסִּים וְהַכּוֹכָבִים;


פֶּסֶל-הַדְּרוֹר: הָאֵלָה הַמִּתְעַרְטֶלֶת מֵעָנָן, מִתְגָּלָּה יְרַקְרֶקֶת וְנִשְׂגָּבָה,


פִּי-הַהוֹדְסוֹן הָרָחָב, מְגַלְגֵּל מֵימָיו בְּקִפּוּלִים מַלְכוּתִיִּים,


חֲזוֹן גּוּשֵׁי-מַנְהֶטֶן, מִצְטוֹפְפִים, זֶה עַל זֶה כֶּהָרִים צֵל מַפִּילִים, – –


וְהַמּשְׁפָּחָה עֵרָנִית מִסְתַּכֶּלֶת בַּמַּחֲזֶה (וִתְּרָה עַל אֲרוּחַת-הַבּוֹקֶר),


נוֹשֶׁמֶת רֵיחַ-אַמֶּרִיקָה, חוֹזֶרֶת אֶל יַבַּשְׁתָּהּ בְּקִנְיָן וּבְלֵדָה,


וְנוּבָה אוֹסֶפֶת צֹאנָהּ: “יַקִּיר, דִּבְשָׁה, בְּנָיָה, רְנָנָה!” בַּל יִתְפַּזָּרוּ,


וּמִטְפַּחְתָּהּ הַצִּבְעוֹנִית נַעֲלֶסֶת בַּשֶּׁמֶשׁ, מִתְנַפְנֶפֶת בָּרוּחַ.


הִנֵּה, מָקוֹם יָצָא מִשָּׁם הַמַּנְעִים בְּרֵאשִׁית שִׂיחָתוֹ,


אֵלָיו שָׁבִים גִּבּוֹרֵי-שִׂיחָתוֹ לָאַחֲרוֹנָה.


מַאֲזִין, שֻׁתָּף-יוֹצֵר לַמַּנְעִים, מְנַקֵּד הַפְסָקוֹתָיו בִּ“בְרִיךְ הוּא” מְפֻזָּם,


לַוֵּנִי עוֹד-מָה בְּמַסַּע-מַנְגִּינָתִי.


רֶגַע – וַאֲבַקֶּשְׁךָ פְּרוֹץ בָּמַת-הָעֲלִילָה, סְפִירַת-הַסִּפּוּר,


זוֹז בִּזְמָן כִּתְלֵיסַר שָׁנִים בְּיֶתֶר-סְמִיכוּת לַהוֹוֶה,


וַחֲזוֹר-לַטֵּף עִמִּי אוֹתוֹ הַנּוֹף לִטּוּף אַחֲרוֹן וְחוֹגֵג,


גְּמַר-לַחַן, סִיּוּם-עֲתִירָה, פָּסוּק חוֹתֵם.



לִפְנֵי מָעֲקֵה-הָאֳנִיָּה, אֵצֶל אוֹר וְנוּבָה עוֹמְדִים הַקְּטָנִּים,


אַךְ קְטוֹן-הַקְּטָנִּים, נוֹלַד בַּשָּׁרוֹן, בַּשָּׁרוֹן נִשְׁאַר,


(מִקְדָּשׁוֹן שָׂרוּף, עֲרֻבָּה לַאֲמָנַת-עַד מִתַּחַת חִבּוּבִים אֶת נֵכָר);


לֹא לְמַעַן עֵינָיו – פֶּסֶל זֶה, דֶּגֶל זֶה,


קָצוּץ הוּא מִשֻּׁתָּפוּת עִם אֶחָיו וְאַחְיוֹתָיו בַּבָּאוֹת.


וּתְמוּרָתוֹ, וָלָד חָדָשׁ,


(חֲזָקָה שֶזּוֹ תִינוֹקֶת, כִּי-כֵן זָכָר וּנְקֵבָה לְסֵרוּגִין תֵּלֵד נוּבָה)


כְּבָר נוֹבֵט בְּרֶחֶם-הָאֵם הַמְבוֹרָךְ.


 
פֶּרֶק עַל-מַה נִזְדַּמְּרוּ

עַל-מַה נִזְדַּמְּרוּ הַצִּפֳּרִים? –


וְהַקֶּרַח בָּאֲגָם, וְהַכְּפוֹר בֶּעָנָף,


וְעוֹד רְחוֹקִים רְבִיבֵי-אָבִיב הַמְרַטְּטִים,


וְגַשֵּׁר קֶשֶׁת – חִשּׁוּק-הוֹד – אֶת חֲצִי-הַשַּׁחַק הַמִּזְרָחִי,


וּטְבוֹל הַמַּעֲרָב בִּוְרוֹד (נְהָרָה וְרֻדָּה עַל פְּנֵי חוּצוֹת נִשִׁפֶּכֶת)


וּבֵין מִזְרָח לְמַעֲרָב עֲנָנִים מֵימִיִּים-כַּסְפִּיִּים, זֶה מִזֶּה מְפוֹרָדִים,


בְּרִיחִים-בְּרִיחִים יִשְׁכְּבוּ מֵעַל אִילָנוֹת,


וְעוֹד רְחוֹקָה הִתְרַוּוּת עֲשָׂבִים מִבּוֹשֶׂם-עַצְמָם,


רֵיחוֹת שׁוֹט וְחֻמְתִּי וְסַנְדַּלּוֹן,


וּשְׁמוֹר אַדְמוֹנִי וְאַדְמוֹנִית אַרְבַּע בֵּיצִים כְּחֻלּוֹת בְּפִנְכַּת-קֵן קְלוּעָה,


וּפְתּוֹחַ שִׂיחַ-הַכֶּלֶב פְּרָחָיו הַצַּעֲקָנִיִּים…


כִּי הִנֵּה נִקְבְּצוּ הָאַנְקוֹר וּשְׁחוֹר-הַסִּנָּר לִמְאוֹתֵיהֶם בִּסְגוֹל-הַשַּׁחַר


וַיִּפְצְחוּ רִנַּת-הֵמֻלָּה – תּוֹדָה וְתֻשְׁבַּחַת!


אֶמֶשׁ, בִּכְנֶסֶת בְּרִית-אֻמּוֹת,


אֻשַּׁר יִשְׂרָאֵל הֱיוֹת מְדִינָה עַל אַדְמַת-אֲבוֹתָיו.


עַל-כֵּן, רֳנוּ צִפֳּרִים בְּמַקְהֲלוֹתֵיכֶם,


עֵצִים, פִּקְּחֵי שְׁתִיקָה וְגִדּוּל, שִׂישׂוּ בִּשְׂרַפְכֶם הֶחָבוּי,


תֵּצֵא חַמָּה וְתִמְצָא אֶתְכֶם בְּחֶדְוַתְכֶם,


(וְאִם מְעֻתָּדוֹת לָכֶם צִנָּה וְצוּקָה וּפְגִיעַת רוּחוֹת רוֹצְחָנִיּוֹת,


וַעֲלוּמָה פְּקִידַת-הַחֶסֶד בְּתָקְפָּהּ),


וְיָדוּץ עִמָּכֶם לֵב-הַיְּהוּדי,


וְיַעֲלוֹז יֵצֶר-הַטּוֹב אֲשֶׁר בְּנִשְׁמַת כָּל-עָם! – –


כְּמוֹ-אֲשֶׁר נִקְרְעוּ הָעֲנָנִים מִמַּעַל לְמִפְרַץ נְיוּ-יוֹרְק,


וְנִשְׁפְּכוּ קַרְנַיִם בֵּין הַקְּרָעִים כְּמֻסְקַטֶּל מִגְּבִיעִים,


וְהַגַּלִּים לְמַגָעָן הִזְדַּעְזְעוּ פֵיפוּרֵי-זָהָב וְאַשְׁכְּלוֹת-פֶּלֶד,


חִישׁ-חִישׁ מִשְׁתִּזְּרִים וְחוֹלְפִים,


וּמַעְבָּרִית אֲדֻמָּה וּסְפִינַת-מַשָּׂא שְׁחוֹרָה וּסְפִינַת-מִשְׁטָרָה כְּחֻלָּה,


אִשָּׁה-אִשָׁה כְּצִבְעָהּ צָדָה אוֹר-בּוֹקֶר עַל צַלְעָהּ


וּמַכְפִּילָה אוֹתוֹ בַּמַּיִם בִּמְטֻשְׁטָשׁ, מֵאֲחוֹרֶיהָ תּוֹפֶרֶת קְצָפִים,


וְגֻלּוֹת-מִגְדְּלֵי נְיוּ-גֶ’רְזִי מְבַצְבְּצוֹת בְּהִירוּת-יְרַקְרַקּוֹת,


וְאַלְפֵי חַלּוֹנוֹת בְּבִנְיְנֵי-הָרְהָבִים שֻׁבְּצוּ בְּלוֹקֵי-זָהָב,


עוֹלִים שׁוּרוֹת-שׁוּרוֹת בְּאִנּוּךְ כְּלַפֵּי-רוּם,


וַאֲוִירוֹן אֶחָד שׂוֹחֶה כְּדַג-זְכוּכִית מַבְרִיק בַּתְּכֵלֶת, וְנִסּוּרוֹ נִשְׁמָע,


וְצִבּוּרֵי פֶּחָמִים וְחָצָץ בִּהֲפֵכַת גַּן-בַּטֶּרִי נִדְמוּ עֲרֵמוֹת אַחְלָמוֹת וָאֳדָמִים –


עַתָּה, בָּאִי עַל אֵם-הַמִּפְרָץ, לְרַגְלֵי אֵלַת-הַדְּרוֹר,


יְרֻקָּה בְּעַתִּיקוּת-נְחוֹשֶׁת וְקַרְנֵי-קַרְקַפְתָּהּ מְחֻדָּדוֹת,


כֻּנְּסָה לְקֻטַּת-אֲנָשִׁים, נִכְבַּדֵּי קִרְיָה וְאֶרֶץ וְאֻמּוֹת וְדַבָּרֵי-צִיּוֹן.


מִמְּקוֹם מַצַּב רַגְלֵי-הַפֶּסֶל, מִתַּחַת לְבַסִּיסוֹ, יֻקַּח קוֹמֶץ-עָפָר,


עַל מְנָת לְבוֹלְלוֹ בְּאַדְמַת-יְהוּדָה בְּיוֹם הֻכְרֹז לְיִשְׂרָאֵל הַמְּדִינָה,


וְיִשַּׁק וְיֵדַע “וּקְרָאתֶם דְּרוֹר” הָאַמֶּרִיקָאִי


אֶת סֶלַע-יְנִיקָתוֹ, אֶת נֵקֶר-מַחֲצַבְתּוֹ הַנִּצְחִי.


נוֹכַח פֶּסֶל זֶה, עַל-יַד חַלּוֹן אֵצֶל גַּן-בַּטֶּרִי,


הַשְׁקֵּף מִקוֹמָה שְׁלִישִׁית עַל פְּנֵי הַמִּפְרָץ עֲשִׁיר-הַסְּפִינוֹת


(זֶה הַמִּפְרָץ הַפּוֹשֵׁט-וְלוּבֵשׁ עַרְפְּלָּיו וּגְשָׁמָיו


כִּמְסָכִים הֲפַכְפָּכִים, מוּרָדִים לוֹ בְיַד אֶרְאֵל בַּמַּאי,


אוֹ הוֹוֶה שָׁטִיחַ אֲפוֹר לְעֶדְרֵי-קֶצֶף, עֶדְרַי-קֶצֶף, רָצִים עַד אַפְסָיִם,


אוֹ מִשְׁתַּעֲשֵׁעַ בִּקְרָבוֹת כֶּסֶף-אֶת-כַּרְמִיל תַּחַת רְצוּעוֹת-שְׁקִיעָה נְחֻשּׁוֹת,


הַכֶּסֶף בַּהוֹדְסוֹן יִגְבַּר וְהַכַּרְמִיל – אֶל עֵבֶר הַנָּהָר הַמִּזְרָחִי,


וְאַרְבַּע אֳנִיּוֹת זְעַפְרָנִיּוֹת בַּתָּוֶךְ מַיְשִׁירוֹת דָּרֶךְ;


וְיֵשׁ לִרְגָעִים מִתְפַּנֶּה מֵאֳנִי-מַטָּה וְעַנֶּנֶת-מַעְלָה,


מְשַׁלֵּחַ שִׁטְפוֹנֵי כְרוֹמְיָן לְהַתְקִיף וּלְהַקִּיף


אֶת כְּנַף-שְׁחוֹר-בְּרוּקְלִין, אֶת רַגְלֵי-הַיֶּרֶק שֶׁל סְטַטֶּן הָאִי),


בֵּין אֵל זִקּוּפֵי עֲקֵב-הַמֶּטְרוֹפּוֹלִין,


בִּתְהוֹמוֹת-חוֹמוֹתֵיהֶן – מְעוּף מָשְׁזָר לַיּוֹנִים,


יָשַּב אִי""שׁ, הָגָה בְּאֶמְפִּירִיָּה לְשׁוֹנִית:


הִזְדַּקֵּף עִבְרִית מָכָה בִּתְחוּמָהּ הִיא,


וְהִשְׁתַּפֵּךְ הַדְרָתָהּ עַל רְכושֵׁי-סֵפֶר אֲשֶׁר לְעָם וָעָם,


וְרֹאשׁ-כְּאֵבוֹ לְהָשִׁיב אֶל הָעִבְרִיָּה אֲבֵדוֹתֶיהָ בַּנֵּכָר:


קְרִינָה מִמֵּצַח-מְחוֹקֵק, נִשְׁתַּיְּרָה בְּמִדְבָּרִיּוֹת וְהָרֵי-עֲוָרִים,


זַלְזַל מִבֵּן פֹארָת, הוֹסִיף אַדְנוּת לִמְשַׁעְבְּדֵינוּ,


מֵיתָר מִכִּנּוֹרוֹת-הַקּוֹדֶשׁ, נִשְׁאַר תָּלוּי בָּעֲרָבָה עַל נְהָרוֹת,


וְהוּא בוֹכֶה בְּשִׁבְיוֹ – –


וּכְסוֹחֵר טוֹב שָׁלַח אֲוִירוֹנִים וֶהֱרִימָם, סְפִינוֹת – וַאֲסָפָם.


נֶחְבָּא וְעָנָו וְשָׁקֵט הָאִישׁ,


בְּהַצְנֵעַ הִגְדִּיל עֲשׂוֹ, וַיֵּאָסֵף בַּעֲשִׂיָּתוֹ.


עִם עֲפַר פֶּסֶל-הַדְּרוֹר הַהוֹלֵךְ אֶל אַדְמַת-הַבְּחִירָה,


תִּסַּע גַּם רוּחַ הָאִישׁ, אֲשֶׁר פֹּה שִׂרְעֵף וְהִדְגִּין,


תִּזָּרַע בְּנַחֲלָה, לְמַעֲנָהּ הוֹן-אוֹן חִלֵּץ –


וְשָׁם לוֹ יָד וְחֻפָּה בַּגְּדֻלָּה.



בְּתִזְמוֹרֶת-הַשִּׂמְחָה עַל חֵרוּת, בֻּשָּׂרָה,


שָׁמַעְתִּי נְהִימַת-יְבָבָה דַּקָּה, לֵאמֹר:


""מָה הַגְּדֻלָּה,


וּמְדִינַת-הָאָרֶץ מְקֻצֶּצֶת מֵעֲבָרֶיהָ,


וְשִׁטְחָהּ מִצְעָר, וְאוֹיְבֶיהָ אַדִּירִים?""


עוֹנָה חֲצוֹצְרַת-הַיְּשׁוּעָה:


""מֵאֵימָתַי סִינַי רָם בֶּהָרִים,


וִישֻׁרוּן עֲנָק בָּעַמִּים?


לֹא בְגוֹדֶל – גְּדֻלָּה.


חֲזוּ, מִי הָיוּ אֲבוֹתֵינוּ:


שֵׁיךְ קָטָן אָבִינוּ אַבְרָהָם, וְהוּא נְשִׂיא-אֱלֹהִים;


יִצְחָק – גָּדְלוֹ כְּגוֹדֶל מַעֲרֶכֶת-עֵצָיו, כְּעָצְמַת נְכוֹנוּתוֹ לְקָרְבָּן;


יַעֲקֹב כָּל-מְלוּכָתוֹ – אֶבֶן מְקֻפֶּלֶת תַּחַת רֹאשׁוֹ,


וְהִיא לוֹ עֶרֶשׂ הַחֲלוֹם וְהַהַבְטָחָה, בֵּית-אֱלֹהָיו.


וּמֵהֶם – סְנֶה וְלוּחוֹת, שׁוֹפְרוֹת-יְרִיחוֹ, תְּחִיַּת-הָצֲמוֹת, מֵאִיר וַעֲקִיבָא,


מַאֲזָן אֱלֹהִי שֶׁל חֻקּוֹת-בְּרִיאָה עִם מוּסָרֵי-אֱנוֹשׁ, – –


הָאָבוֹת הֵם הַמֶּרְכָּבָה!


אַף-כֵּן אֲבוֹת הַיִּשּׁוּב וַחֲלוּצָיו בְּיוֹם-הַתְחָלוֹת זֶה.


זָעֲרָה מְדִינַת-הָאָרֶץ, וְתִתְרַחֵב לִהְיוֹת מֶרְכָּב לַשְּׁכִינָה! –


אֲשׁוּרֶנּוּ, וְקָרוֹב הוּא:


מַחֲנוֹת-עֲרָב, שְׁכֵנֵינוּ בַּבַּיִת וְעַל גְּבוּל, הֵם-גַּם-הֵם


לֹא עוֹד יִקְבְּעוּ נַפְשָׁם,


לֹא עוֹד יֵלְכוּ אַחֲרֵי מַתְעֵיהֶם, מְכַרְסְמֵי חֵילָם וְחֻפְשָׁם,


אֶחָד-אֶחָד יִסָּפְחוּ אֶל מְאוּרֵנוּ,


הִתְקַשֵּׁר עִמָּנוּ בְּאַחֲוָה אַחַת אַבְרָהֳמִית,


הָאֲמֵמִיָּה הַסַּגִּיאָה שֶׁל שֵׁם-וָעֵבֶר"".

אֵל אָבוֹת


אֲשֶׁר הָיָה עִמָּנוּ בָּאֵשׁ וּבַמַּים,


מַשְׁפִּיעַ צְדָקוֹת, בּוֹרֵק יְשׁוּעוֹת, פּוֹדֵה חֳרָבוֹת,


בּוֹחֵר בִּירוּשָׁלַיִם מְעוֹנָה –


לְמַעַן עֲקֵדוֹת קְטַנֶּיךָ וּגְדוֹלֶיךָ,


לְמַעַן טְהוֹרִים וְגִבּוֹרִים, נָתְנוּ דָמָם כַּמַּיִם,


שְׁמוֹר מְדִינַת יִשְׂרָאֵל, קֻדְּשָׁה בָאֵשׁ!


בְּשָׁלוֹם נְחֵה עוֹלֶיךָ,


שׁוֹתְלֵי-בָהּ לֵבָב וְנֶפֶשׁ וּמְאוֹד –


הַרְחֵק מִמֶּנָּה אוֹיֵב,


אַרְצָהּ, יַמָּהּ וְשָׁמֶיהָ הַרְחֵב,


וְהַעֲטֵה רָאשֶׁיהָ וַהֲמוֹנָהּ


חָכְמָה, חֶסֶד וָהוֹד.


"
