,Title,Translator,Lang,Author,Text
0,שְׁנֵי בַּרְבּוּרִים וְנָהָר,,,אברהם רגלסון,"
 
א.

בְּבִקְתַּת-חֹמֶר שְׂכוּרָה בֵּין נַעַס וְעֵדֶנְדֶּרִי,
מְעוֹנָה דַלָּה, סְכַךְ-קַשׁ מִמַּעַל וְסִיד מִתְקַלֵּף בִּפְנִים,
יֵיטְס, כֶּתֶר הַשִּׁירָה הָאַנְגְּלוֹ-אַיְרִית,
לַיְלָה עַל יְצוּעוֹ נָח. הַיָּמִים אָבִיב
וּבַחֶבֶל הַיָּרֹק הַהוּא בִּגְלִיל לִיפִי הַנָּהָר,
מִמּוֹלַד-הַלְּבָנָה עַד שִׁיּוּר-צֶדֶף אַחֲרוֹן שֶׁלָּהּ,
שָׁם-שָׂם לוֹ מִשְׂרָה יוֹם-יוֹם לְשׁוֹטֵט בִּכְפָרִים וּנְאוֹת-מִרְעֶה
וּמִמֶּלֶל תְּמִימֵי-עַם וּזְקֵנוֹת, חָכְמַת לֹא-מִסֵּפֶר לָהֶן,
לְהַצִּיל פְּלִיאוֹת וּמוֹפְתִים: עַל הַשִּׁיהִי,
הֵן-הֵן בַּחֲלוּקֵי-עֲרָפֶל תִּדְאֶינָה וּתְרַקֵּדְנָה סְבִיב פִּסְגוֹת-הָרִים,
אֵין קֵצֶה לִשְׁנוֹתֵיהֶן וְיָפְיָן בַּל יִתְבַּלֶּה – וְיַלְדָּה אֲסוּפִית
אֲשֶׁר יְקַר-חַנָּהּ עוֹלֶה עַל כָּל-חֲמָדוֹת מֻנּוּ לִבְנוֹת-תְּמוּתָה,
וַדַּאי מֵהֶן מַטָּעָהּ, וְחָתוּם בְּמַזָּלָהּ הֶרֶג רַב בֵּין גְּבָרִים; עַל הַפֵיוֹת,
כָּל-חַיֵּיהֶן זֶמֶר, מָחוֹל וַחֲלוֹם, וְעוּל-אָדָם הנִּתְעֶה אַחֲרֵיהֶן
נִשְׁבֶּה בְּעוֹלָמָן לָנֶצַח – אוֹ לְשֶׁבַע שָׁנִים: עַל נִשְׁמוֹת-רְפָאִים,
כִּלְבוּשָׁן בַּחַיִּים תִּלְבָּשְׁתָּן בְּמִיתָתָן, וְחָלִילָה
מִלְּשַׁתְפֵּר וְקַצֵּר שִׂמְלַת יְשִׁישָׁה נוּחַת-נֶפֶשׁ
בִּשְׁבִיל קְטַנָּה מִנֶּכְדוֹתֶיהָ, פֶּן שׁוֹקֶיהָ הַחֲשׂוּפוֹת
שֶׁל הַהִיא סַבְתָּא בְּלֶהָבוֹת מִתָּפְתֶּה תֵּחָרַכְנָה; עַל גְּלִימֶן,
רוֹעֵי שִׁיר, שֵׁכָר וְדִמְיוֹנוֹת וְנַפְשָׁם עֹל דֶּרֶךְ-אֶרֶץ תִּשְׁאָט –
וּמֶה עָנְשָׁם? בְּצֶלֶם-דְּמוּת קוֹפִים יִתְגַּלְגֵּלוּ, וְתַחַת לֶחֶם,
אֶבֶן-יָרֵחַ, בֵּירוּלִין וּפְנִינֵי-דַר לְשִׁנֵּיהֶם לְגָרְסָה.


 
ב.

נִים וְלָא נִים עַל מַחְצֶלֶת-דַּרְגָּשׁ הַפַּיָּט שָׁכב,
וּבְחִזָּיּוֹן נוֹשֵׁק-חֲלוֹם הִנֵּה הוּא יוֹשֵׁב בִּטְרַקְלִין שֶׁל טִירָה,
זֹה יְרֵשָׁה לוֹ מִדּוֹרוֹת שׁוֹעִים, וְהוּא מִכְּבָר בֵּעֵר מֶנּוּ
תְּמוּנוֹת עֲבֵשׁוֹת שֶׁל פָּרָשִׁים וְאַדְמִירַלֵּי צִי, וְקַשֵּׁט
קִיר וּמַדָּף בִּשְׂכִיּוֹת-אַוָּתוֹ, עַכְשָׁו הִסְתַּכֵּל
בַּבְּתוּלָה-הָאֵם לִקְרִיוֶלִי. בְּיָדָהּ וֶרֶד,
כֹּה עָדִין וְרוּחָנִי – יוֹתֵר מִכְּפֶרַח כְּהִרְהוּר דָּמָה; לִטְּפוּ עֵינָיו
פִּסְלוֹנֵי עֶשֶׁת-כֶּסֶף: הֶרְמֶס טָס עַל כַּנְפֵי-סַנְדָּלִים; זֶאוּס,
תַּלְתַּלִּים לְהוֹד-מִצְחוֹ: אַתֵּינֵי, הָרֹמַח בְּיָדָהּ; דֵּימֶטֶר
זֵר-שִׁבֳּלִים עֶנְדָּתָהּ. וְרוּחוֹ בָּטְשָׁה
אֶל-תּוֹךְ סְפָרִים מְיֻדָּעִים, מְכֹרְכֵי-מְעֻטְּפֵי עוֹרוֹת-יִפְעָה:
דַּנְטֶה בְּאֹדֶם, כְּמוֹ זַעְמוֹ; בָּבוֹת שֶׁכְּסְפִּיר בְּתָפֹז עַלִּיז,
וּפְנִימִיּוּתָן – חִשְׁקֵי-אֱנוֹשׁ רוֹגְשִׁים בֶּעֱזוּז; מִילְטוֹן, שַׂגִּיב-רְצִינִי
בִּתְכֵלֶת עֲקֻדַּת אַפְרוּרִית.
וַיִּתְבָּרֵךְ בְּנַפְשׁוֹ לֵאמֹר: ""מַה שָּׁפַר חֶלְקִי
כִּי אֱלֹהֵי-יָוָן בְּמַנְעַמַּי, וְאֵינִי חָב לָהֶם טֶקֶס-קָרְבָּן;
כִּי מִכְּנֵסִיּוֹת רוֹמָא וּבִיצַנְץ נוֹיִים לִי סִגַּלְתִּי,
וְרָחֲקוּ מִמֶּנִּי בְּעָתָה וּקְנָאוֹת אֲשֶׁר לַאֲסִירֵי-הַצְּלָב.
כָּל-אֵלִים מְשׂוֹשִׂי, כִּי אֵין אֵל וְאֶעֶבְדֶנְהוּ.
לֻטּוֹשׁ לֻטְּשָׁה נִשְׁמָתִי כִּרְאִי-פְּלָדָה לְהֵעָנוֹת
לְכָל מַאֲוֶה, הֲמִית וַחֲרָדָה, קָלוֹט אוֹתָם וְשַׁקֵּף,
וְהִיא אַךְ שְׁלֵמָה שְׁלֵוָה, בָּדֵדָה,
סַרְבָּנִית לִשְׂרִיטַת-רֹגֶז, בְּלִי יִצְרְמֶנָּה יֵצֶר.
אֵלֶּה הַטַּוָּסִים הַגְּדוֹלִים – הַדְרַת צִפֳּרֵי-הֵרָה,
כּחוֹל וְצַלְהֶבֶת רִקְמָתָם – הַשּׁוֹפְעִים בִּירִיעוֹת-דַּלְתוֹתַי,
הַאִם אֵין הֵם נוֹטְרֵי שַׁעֲרֵי-יְחִידוּתִי, כְּאוֹמְרִים:
“בַּל יִכָּנֵס הֵנָּה מְאוּם אֲשֶׁר יָפְיוֹ מִיָּפְיֵנוּ נִגְרָע!?”


 
ג.

תִּיר וְלָא תִיר וְתֵמַהּ יַעֲטֵהוּ: ""הֶן-פֹּה, בַּטְּרַקְלִין הַזֶּה,
פְּעָמִים מַה-כַּמָּה שָׁרִיתִי, שָׁהִיתִי,
וְזֶה הֲלָךְ-הַשַּׂרְעַפִּים פְּקָדַנִי גַם-פָּקוֹד!
הַאִם חֲלוֹם סוֹבֵב-וְנִכְפָּל הוּא הַמְרַדְּפֵנִי,
אוֹ בְּפִקְחוֹן-חוּשׁ כָּל-זֹאת אֶחֱוֶה, אֶהְגֶּה?
בֵּין יָקֵץ בֵּין חוֹלֵם לֹא-אַחַת רָחַשְׁתִּי וַיִּלָּחֵשׁ לִי:
בְּטֶבַע מֵאֲחוֹרֵי טֶבַע, בְּחֶבְיוֹן מֵעֵבֶר לְחֶבְיוֹן,
הִקְלִיחַ אַחַד-הַכְּרוּבִים זִמְרָה זָרָה, סָטָה מִן הַלַּחַן הַיָּעוּד לוֹ
בְּתֻשְׁבַּחַת כָּל-הַבְּרִיאוֹת: חִישׁ נִטְרַד מִלַּהֲקוֹ בִּצְבָא זַמָּרֵי-זְבוּל
וַיְהִי נוֹדֵד בּוֹדֵד בָּרְקִיעִים, וְנֶגְדָּה-נָא כָּל סיעַת-שִׁנְאַנִּים,
תִּקָּרֶה לְפָנָיו בְּאָרְחוֹת-גָּלוּתוֹ, כֹּרַח לוֹ לְהַשְׁמִיעַ
אוֹתוֹ הַפִּזְמוֹן הַנִפְסָל הָאֶחָד; וּבַאֲשֶׁר יֵתַע
רֵעַ לוֹ רַק נִבְלוֹ הָאָמוּל תַּחַת כְּנָפוֹ.
הַפִּזְמוֹן – זוֹ זְרִימַת כָּל הִוּוּיֵי-חַיַּי וּבַעְבּוּעֵי-רִגְשׁוֹתַי,
עוֹלָמִית נֶחֱזֶרֶת כְּחֻקָּהּ, נְגוֹזָה-נֶעְלֶמֶת
וְשׁוּב מְפַכָּה מֵרֵאשִׁיתָהּ, קוֹפֶצֶת-נוֹסַעַת עַד קִטּוּעָהּ;
הַנֵבֶל – זוֹ פְּרִיטַת עֵטִי הַמְטֹרֶפֶת
אֲשֶׁר נְתִיב-אָנְסִי בְּרִנְרוּנֶיהָ תְּלַוֶּה. כְּרוֹאֶה מַעֲשֶׂה בַּחֲלוֹם
וְנִזְכָּר אֵרָעוֹן בְּרוֹמַנְצָה, כֵּן עַתָּה אֶזְכֹּרָה:
בְּשִׁבְתִּי בְּזֶה הַנָּוֶה לָאַחֲרוֹנָה,
פֶּתַע הוֹפִיעַ לְפָנַי מִיכָאֵל רוֹבַּרְטֶס, אֲחִי-נְדוֹד לִי בַּעֲלוּמַי –
לֹא עִכְּבוּהוּ דְלָתַיִם כְּבֵדוֹת וִיפִי-טַוָּסִים חֵרֶם מְצַוֶּה.
סַמִּים-מִמִּזְרָח הִגְמִיר, וּבַעֲתַר נִיחוֹחַ-הַקְּטֹרֶת
עֻמְעֲמוּ לַמְפַּדֵּי-הַנִּבְרֶשֶׁת מִמַּעַל, טַוָּסֵי הַתִּפְאֶרֶת טֻשְׁטְשׁוּ
עֲדֵי לְחִיכוֹת-אֵשׁ כְּחַלְחַלּוֹת, נוֹתְנוֹת גִּצֵּי-פָּז,
וְקוֹל רוֹבַּרְטֶס הוֹלֵךְ עֲרֵבוֹת בְּמִלּוּל בְּלִי-חָשָׂךְ…
מֵרְעִיפַת אֲמָרָיו, עַיִן בְּעַיִן קָמוּ וְחָלְפוּ לְנֶגְדִּי
פַּחֲדֵי מִצְרַיִם, כּוּשׁ וְאַשּׁוּר; רַהֲבֵי-בָּבֶל; יַהֲוֶה,
אֲבִיר קַדְמַת-יִשְׂרָאֵל, דּוֹאֶה עַל כְּנַף-סוּפָה
וְנִצָּב עַל הַר עָשֵׁן לַחְצֹב חֹק לְעַמּוֹ; וְהִנֵּה
שַׂגִּיבֵי אוֹֹלִימְפּוֹס וְנָאווֹתָיו, יְצוּקֵי טֶבַע וְתַאֲוָה,
עַל-פָּנַי עוֹבְרִים. וּמִי אֵלֶּה? וִישְׁנוּ, שִׁיוָא, קַאלִי הַנּוֹרָאָה,
וּבְרַהְמָה הַמִּסְתּוֹרִי: הֵם בְּתוֹכוֹ מִתְחַטְּבִים וְהוּא בָהֶם שׁוֹכֵן,
נוֹשֵׁף – וְעוֹלָמוֹת נִפְרָחִים מֶנְהוּ, שׁוֹאֵף – וּבוֹ עוֹלָמוֹת נִבְלָעִים.
לֹא כִחֵד יְדִידִי בְּמִרְיָם וּבִבְנָהּ, יְלוּד הָרֶפֶת תַּחַת כּוֹכָב –
הוֹעִיד לָהֶם מָקוֹם בְּתַהֲלוּכַת הַפַּנְתֵּיאוֹן הֶחָי;
אַף הוֹסִיף עֲלֵיהֶם דְּמֻיּוֹת-עַד, נִתְגַּלּוּ לְנִדְגְּלֵי-מְשׁוֹרְרִים:
הֵלֶנָה, בֵּיאַטְרִיצָה, פוֹסְטוּס, הַמְלֶט, לִיר… 'גַּם אֵלֶּה (סָח רוֹבַּרְטֶס)
בֶּאלֹהֵי-אֱמֶת, אֲשֶׁר מֵחִיּוּךְ-שִׂפְתוֹתֵיהֶם, מִזַּעַף-מִצְחָם,
כִּמְסֹהֲרָרִים בְּנֵי-אֱנוֹשׁ יִדַּדּוּן, לְאֻמִּים יִמְשָׁקוּ.
שָׁוְא כִּחֲשׁוּ חַכְמָנִים יֶשְׁנוּתָם וּפַיּטָנִים שְׁקִיעָתָם בִּכּוּ…
דַּע, לֶמֶד-בְּרוּרִים יֵשׁ, בִּקְבוּצוֹת-סֵתֶר בִּכְרַכֵּי-עוֹלָם
יַחַד לָמוֹ פְּגִישׁוֹת. הֵמָּה
בְּטִקְסֵי רִקּוּד וּמִזְמוֹר, בְּעִמּוּל-נְשָׁמוֹת צַח וְנוֹעָז,
מֵעֳנִי-אֱנוֹשִׁוּתָם נִגְאָלים: בְּעוֹדָם בְּחֶלֶד
בְּמֵסְתּוֹר-הָאֵלִים יִנְווּ. וְאַתָּה, אִישִׁי (נְאוּם הַדּוֹבֵר אֵלַי),
אוֹתְךָ רָאִינוּ כָּשֵׁר לָבוֹא בִּבְרִית שׁוֹחֲרֵי-הָאֵלִים. לְכָה-נָא אִתִּי,
בְּמַקְהֲלָם אֲבִיאֶךָ. שְׂגוּבוֹת אֲשֶׁר בְּמַרְאֶה חוֹמֵק הֶחְזֵיתִיךָ,
שְׁכִינוֹת-תָּמִיד בְּנִשְׁמָתְךָ תִּתְלוֹנַנָּה, וְעֵינֵי-בְּשָׂרְךָ –
חַלּוֹנוֹת אֶל מַטְמוֹרֵי-נְצָחִים.'
מִשִּכְרוֹן אֵדֵי-קְטֹרֶת, מֹתֶק-מִדְבָּרִים וּמַהֲלוֹם-חֲזוֹנִים
צוֹדְדַנִי רוֹבַּרְטֶס וָאִלָּכֵד, פִּתַּנִי וָאִפָּת.
אֶפֶס-כִּי חָמַלְתִּי עַל טָהֳרַת-יְחִידָתִי לֹא-הוּעָמָה, וּבְעֹצֶם-מַאֲמָץ
קָרַעְתִּי כְּשָׁפִים רְתָקוּנִי, וָאֶעֱמֹד בָּדָד, בָּדֵל, חָסֹן.
זֹאת חָשׁ מִיכָאֵל רוֹבַּרְטֶס; וְהָאֵלִים, סָגַד לָהֶם,
כְּמוֹ הָיָה בָּהֶם כְּפוֹר-כְּפִירָתִי,
עַד-אַרְגִּיעָה נָמוֹגוּ נֶאֱפָסוּ. תַּם עַב-הַקְּטֹרֶת
וְנִתְפּוֹגֵג. הַלַּמְפַּדִּים הִתְחַיּוּ זֶרַח בָּהִיר. טַוָּסֵי-הַיְרִעוֹת
חָזְרוּ לְאֵיתָנָם, הֵפִיקוּ כְּחוֹל וּנְחֹשֶת קָלָל
וּזְמָרַגְדֵּי-זַנְבוֹתֵיהֶם בָּרָקוּ.
עַד-לֹא פֻּזְרוּ שְׁיָרֵי תִּמְרוֹת-אֵדִים וְהִנְדֹּף בָּשְׂמָם כָּלִיל,
נֶעְלַם רוֹבַּרְטֶס כָּל-עֻמַּת שֶׁבָּא.
כֵּן קָרַנִי אָז. וְהִנֵה, שׁוּב אֲנִי בְּזֶה הַטְּרַקְלִין
בֵּינוֹת יִקְרֵי-קִנְיָנַי, וְטַוָּסַי סִפַּי שׁוֹמְרִים.
מָה עַתָּה יֶאֱתָיֵנִי? הַאִם שָׁעָה זֹאת
שׁוּב תְּגַלְגֵּל עָלַי אֶת רוֹבַּרְטֶס לְנַסּוֹת חַיָּתִי בְּהֶגְמֵר-סָמִּים,
אוֹ שֶׁמָּא פֶּגֶשׁ אַחֵר הַפַּעַם מְעֻתָּד לִי?""


 
ד.ִ

הוּא בִּשְׂעִפֵּי-לֵילוֹ כָּכָה תּוֹהֶה וּפִתְאוֹם
אֵין-קוֹל וְאֵין-רַחַשׁ נֶעֶקְרָה נִסְתַּלְּקָה תִּקְרַת-הַטְּרַקְלִין,
יַחַד קִמֹּרֶת וְנִבְרֶשֶׁת. דּוֹמֶה, גַּם גַּג-הַטִּירָה
עַל חֻדֵּי-צְרִיחוֹנָיו כָּלָה נִמְחָה.
וַיִּמָּצֵא הָאִישׁ אֲפוּף-חֲשֵׁכָה, חָשׂוּף
לְקֹעַר-לַיְלָה נָקֹד וּבָרֹד בְּמִקְרְצוֹת-אוֹר מְרֻבָּבוֹת,
שֶׁפַע מַזָּלוֹת וּבְנֵי-כוֹכָבִים. בְּתוֹךְ צִבְאוֹתָם הִבְחִין
קַסִּיאוֹפִּיָּה לִימִין כּוֹכַב-הַצִּיר וּבַת-עֲגָלָה מְרַאֲשׁוֹתָיו,
מִזְרָחָה – דְּרָקוֹן נִפְתָּל, וְשָׁם זֶמֶר אֶרֶךְ-הַצַּוָּאר
פּוֹשֵׂק רַגְלַים; מִתַּחַת לְאַרְיֵה וְעַקְרָב
הִידְרָה הַפְּתָנִית מִתְנַחְשֶׁלֶת, וְהִנֵּה כִּימָה וְלִוְיָתָן,
נֵבֶל. עוֹרֵב, גָּבִיעַ –
זֵרוּעֵי-זְהָרִים, אִגְדֵי-גְלוֹהַּ, אַף בּוֹדְדִים
לוֹפְדֵי בְּהַאְדֵּם וּבִכרוּם-יָם מְהַבְהֲבִים,
מֵהֶם מֻכָּרִים וּשְׁמוֹתָם מְנֻשִּׁים מֶנּוּ, וּמֵהֶם חֲדָשִׁים לְעֵינָיו
כְּאִלּוּ זֶה-אַךְ נִשְׁרָצוּ.
וּבְרוּם-הָרָקִיעַ שְׁבִיל-הֶחָלָב הוֹמֶה וְשׁוֹצֵף,
חוֹגֵר כֻּלָּם מִקְּצֵה-צָפוֹן עַד חוּג-דָּרוֹם.
וְאֶל עַשְׁתּוּת-הַצוֹפֶה קָשְׁטָה דִבְרָה מֵאֵת בַּסִּילִיּוּס וַלֶּנְטִינוּס,
לֵאמֹר: ""דּוֹמָה תַּבְעֵרַת יוֹם-הַדִּין לְשַׁלְהַבְתּוֹ שֶׁל אַלְכִּימַאי;
אָכֵן, תֵּבֵל כֻּלָּהּ כְּכִבְשַׁן-אַלְכִּימָאִים תִּתְמַשֵּׁל.
חַיָּב הַכֹּל לְהִמֵּס עַד-אֲשֶׁר הָעֶצֶם הָאֱלֹהִי,
אִם זָהָב חָמְרִי וְאִם אֶכְּסְטַזָּה רוּחָנִית,
מְזֻקָּק יוֹפִיעַ.""
לָפְתָה הָאוֹרָה הַפְּנִימִית אֲשֶׁר מֵאֲחוֹרֵי עֵינֶי-הַצוֹפֶה
אֵת הֲמוֹנֵי גְבִישֵׁי-הַנֹּגַהּ מִמַּעַל, וְנַפְשׁוֹ תְמִיהָה:
""הַאִם אֵין הַזְּהָרִים הַזְּעִירִים הַלָּלוּ
כּוּרֵי-כִּבְשָׁן אֵין-מִסְפָּר שֶׁל אַלְכִּימָאִים שָׁמַיְמִיִּים
הָעֲמֵלִים בְּלִי הֶרֶף לַהֲפֹךְ עוֹפֶרֶת לְמוֹ זָהָב,
גוּפוֹת לְמוֹ נְשָׁמוֹת, עֲיֵפוּת לְמוֹ סֵלְדַּת יְקוֹד-קֹדֶש?""
וּלְעֻמַּת יְגִיעַ תָּמִים שֶׁל גַּרְמֵי-שַׁחַק
שָׁקַל קְלוֹקְלוּת חַיָּיו שֶׁלּוֹ, סַךְ אָרְחוֹתָיו חִשֵּׁב:
""אָמְנָה, בֶּן-חוֹרִין מִן עֻלֵּי-אֱנוֹשׁ הָיִיתִי, מֵהִמּוּיֵי-עֵכֶר נָזִיר;
בִּמְתֻקוֹת-שִׁיר, מַכְלוּלֵי-רְקָמוֹת וְחִצּוּבֵי-חֵן
הִשְׁתַּעְשְׁעָה נַפְשִׁי. אֲבָל הַדְּבֵקוּת הָעִלָּאִית,
זוֹ דְלֵקַת הַנְּשָׁמָה עֲדֵי הִשְׁתָּאֲבָה בְּזִיו-אֱלֹהַּ,
עַתְקָה מִמֶּנִּי, בַּל יְדַעְתִּיהָ…"" וְהָהּ-חֲרָדוֹת מִלִּבּוֹ גָחָה.
מִקוֹל אֶנְקַת-עַצְמוֹ הִתְעוֹרֵר, וְהִנֵּה
לֹא מְצוּלַת-מַעְלָה מַדְגָּה צְבְאוֹת אוֹרִים רוֹטְטִים,
לֹא טְרַקְלִין-שׁוֹעִים וְטַוָּסִים מְפִיקֵי-הָדָר,
כִּי-אִם תּוֹךְ עָלוּב שֶׁל בִּקְתַּת-דַּלִּים, וְהוּא, דָּיוֹרָהּ,
אֲבָרָיו לֵאִים מִלַּחַץ מַחְצֶלֶת גַּסָּה עַל דַּרְגָּשׁ רָעוּעַ.
וִבַחֲלַל-הַחֶדֶר חַוְרוּרִית טֶרֶם-שַׁחַר בְּחֹשֶׁךְ-לַיִל מִתְמַהָלֶת.
קָם הַפַּיָּט, נִגֵּב שִׁמְשָׁה מִדִּמְעוֹת-אֵד, נִגָּרוֹת בִּזְחִילָה כְּלַפֵּי מַטָּה,
וְהַחוּצָה הֵצִיץ: תְּהוֹם-עֲרָפֶל, עֵינָהּ כְּחָלָב דָּלוּחַ,
מוֹחָה כָּל הַיְקוּם עַד בְּלִי דְמוּת. – עָמַד, הִבִּיט, הִקְשִׁיב;
הַאִם לֹא יַהַר הַבֹּקֶר רוּחַ לְתַלֵּם בְּגוּשׁ-הָעֲרָפֶל,
וְאִם לֹא יְחַצְצֵר קְרֹא-תַרְנְגוֹל מִמֶּרְחָק?
פְּלִיאָה! בְּתוֹךְ עַב-הַהֶבֶל מִסְתַּמֶּנֶת לְעֵינָיו
דְּמוּת-רְפָאִים, הוֹלֶכֶת הָלוֹךְ וְקָרוֹב, הָלוֹךְ וְגָדֵל,
עַד הִתְחַטְּבָהּ כְּבֶהֱמַת-עֲנָקִים קוֹדֶרֶת,
גֵּו-סוּס אֲשֶׁר מִכְּתֵפָיו, תַּחַת קֶשֶׁת-צַוָּאר וּסְגַלְגֹּלֶת-רֹאשׁ,
מִזְדַּקֵּר פְּלַג צֶלֶם-אָדָם מִמָּתְנָיו וָמָעְלָה… קֶנְטַבְרוֹס!
אַךְ לֹא. אֵין-זֹאת כִּי תִּעְתְּעָהוּ תֹּהוּ-עֲרָפֶל,
כִּי הִנֵּה, בִּקְפִיצַת-עֹז נֶחֱלָק אָדָם מֵעַל סוּס
וְהַסּוּס – אַבִּיר, וְהָאָדָם – גֶּבֶר.
דְּפִיקוֹתַיִם בַּדֶּלֶת, הַסָּעַת בְּרִיחַ מִבִּפְנִים,
וַיַּכֶּר יֵיטְס אֶת גּוֹגַרְטִי, אֲחִי-שַׁאַף לוֹ לְעִלּוּי קֶרֶן-אַיְרֶה
וַחֲנִיכוֹ בְּרָזֵי-שִׁיר.


 
ה.

עַל תֵּה מוּזָד וּפַת בְּצוּעָה, גּוֹלֵל גּוֹגַרְטִי
מָה רָאָה לְעוֹרֵר שַׁחַר לְפֶתַח יְדִידוֹ, בְּסִפּוּרוֹ:
""לִפְנֵי מִשְׁלוֹשׁ-שָׁנִים, בַּעֲרֹךְ חֵיל-הַמַּלְכוּת מִרְדָּף וּמָצוֹד
לַעֲרֹץ קַנָּאֵי חֵרוּת-אַיְרֶה וְלוֹחֲמֶיהָ,
מָצָאתִי מִסְתּוֹר בִּמְלוּנַת-רוֹעִים ִנְטוּשָׁה, עַל שְׂפַת לִיפִי הַנָּהָר.
זָכוּר כִּי הַחֹרֶף הַהוּא הִתְמִיד מֵעֵבֶר לְגִדְרוֹ
וְרַק בְּמַזַּל-תְּאוֹמִים הִפְשִׁירוּ קְרָחִים אוֹטְמֵי-נְהָרוֹת;
וְשֶׁלֶג נָמֵס שִׁלַּח אֶל הַלִּיפִי מִכָּל-עֲבָרִים פְּלָגִים וּנְגָרִים,
וַיִּתְפַּח הַנּהָר וַיֶּאְדַּר וּבְרַעַשׁ שָׁטָף.
הַמְּלוּנָה, בָּה חָסִיתִי – כָּל-כֻּלָּהּ תֵּבַת-קְרָשִׁים.
וְהִיא מֻטָּה עַל צִדָּהּ כִּי חָתַר תַּחְתֶּיהָ הַזֶּרֶם הַגּוֹאֶה.
שָׁם אָמַרְתִּי שְׁהוֹת עַד מִמַּטֵּה-הַמַּחְתֶּרֶת
אֲבֻשַּׂר: נָגוֹזָה סַכָּנָה. עָצַם לַיְלָה, וּבֵינִי וּבֵין חֶתֶף
חוֹצֶצֶת רַק דֶּלֶת דַּקָּה, נְעוּלַת מַפְתֵּחַ חָלוּד בְּמַנְעוּל חָלוּד.
וּפִתְאֹם – דְּפִיקוֹת קַת-רוֹבֶה מִבַּחוּץ, וְצַו: 'בְּשֵׁם הַמֶּלֶךְ,
פְּתָח! וְצֵא בְּמֹעַל-יָדַיִם. מֻקֶּפֶת תֵּבָתְךָ מִשְּׁלֹשָה עֲבָרִים:
תִּשְׁהֶה בָּהּ – עָלֶיךָ נִשְׂרְפֶנָּה, וְאִם בְּנֶשֶׁק תֵּצֵא,
מִיָּד גְּוִיָּתְךָ – כְּבָרָה!'… מֵאַיִן יָבוֹא יִשְׁעִי? לֹא חָשַׁבְתִּי כִּי-אם עָשִׂיתִי.
בְּקִיר-הַמְּלוּנָה הַפּוֹנֶה לַנָּהָר – אֶשְׁנַב-זְגוּגִית מְעֻכְבָּשׁ.
בְּיָדַיִם וְצִפָּרְנַיִם עָקַרְתִּי הָאֶשְׁנָב עַל מִסְגְּרוֹת-עֵצוֹ,
בְּלַחַץ-כְּתֵפַיִם וּמַחַץ-צְלָעוֹת אִלַּצְתִּי גוּפִי לְהִדָּחֵק בִּזְחִילָה
מִבַּעַד לַחֲלַל-הָאֶשְׁנָב, וּשְׁלָךְ! אֶל הַנָּהָר הָרוֹגֵשׁ…
לְרֶגַע דָּעֲכוּ חוּשָׁי. נִתְפַּקַּחְתִּי. וְהִנֵּה חָבוּק אֲנִי
בְּעָקַת גַּלִּים קַרְחִיִּים וּשְׁאוֹנָם, שִׁנַּי מְגַשְׁגְּשׁוֹת וְכָל גּוּפִי
מַדְקְרוֹת-קֹר, וְהַזֶּרֶם הַתַּקִּיף נוֹשְׂאֵנִי כְּכָפִיס
אֶל-אֲשֶׁר יֹאבֶה. וּצְלִיפוֹת-אֵשׁ מְזַמְזְמוֹת מֵעַל רֹאשִׁי,
מְפַזְּזוֹת סְבִיבוֹתַי וּבַמַּים נִנְעָצוֹת וְכָבוֹת. כִּי הִרְגִּישׁוּ
צַיָּדֵי-הַמֶּלֶךְ בִּמְנּוסַת-טַרְפָּם וְלִוּוּנִי בִּבְרַד-יְרִיּוֹת.
בַּצַּר לִי סֵעֲרַנִי יֵצֶר-תְּפִילָּה. הַשָּׁמַים רְחוֹקִים, וַאֲנִי בְּשִׁבֹּלֶת הַנָּהָר –
וָאֶתְחַנֵּן לִפְנֵי הַנָּהָר, לֵאמֹר: 'אַבָּא לִיפִי,
אִם תְּבִיאֵנִי בְּשָׁלוֹם אֶל הָעֵבֶר הַלָּז,
בְּיוֹם אוֹר-חֹפֶשׁ עַל אַרְצִי יָהֵל, זָכוֹר אֶזְכְּרֶךָ
וּבְבֹקֶר מַאֲבִיב אֲשַׁחֵר פָּנֶיךָ בְּזוּג בַּרְבּוּרִים צְחוֹרִים,
מֵימֶיךָ יִפָאֵרוּ.' סוֹף-פָּרָשָׁה: הַמַּיִם פְּלָטוּנִי מֵעֵבֶר לַנָּהָר
כִּבְרַת מֶרְחָק מִמְּקוֹם-שָׁם קִבְּלוּנִי לָרִאשׁוֹנָה; וְאָהֳלִיַּת-פֶּחָחִים
לְיַד מְדוּרָתָם, בְּשִׁפְשׁוּף אֵבָרַי בְּצוֹנְנִים וְחַמִּים וּבְמַשְׁקֵה-שָׂרָף
שׁוֹבְבוּ נַפְשִׁי. עַתָּה, כִּי חֻבַּל עֹל מֵעַל צַוַּאר-אַיְרֶה
(וְאִם לֹא שָׁלֵם פֹּעַל-הַדְּרוֹר), בָּאתִי לְשַׁלֵּם נִדְרִי לַנָּהָר.
וּלְחֶסֶד אֶחְשְׁבֶנָּה, אַלּוּפִי, אִם תִּצְוֹת עִמָּדִי בַּהֲלִיכַת-מִצְוָה זֹאת,
וְהָיִיתָ עֵד כִּי אֵת אֲשֶׁר רָחֲשָׁה נַפְשִׁי בִּמְצוּקָתָהּ
קִיַּמְתִּי בְּרַוְחָתִי.""


 
ו.

יַחַד הִלְּכוּ שְׁנֵי הַרֵעִים אֶל לִיפִי הַנָּהָר.
יֵיטְס רַגְלִי בְּמַגָּפַיִם וְגוֹגַרְטִי נִשָּׂא עַל סוּסוֹ, וְהַבַּרְבּוּרִים,
זָכָר וְזוּגָתוֹ, כְּלוּאִים בִּכְלוּב-נְצָרִים מֵאֲחוֹרֵי הָאֻכָּף.
אַדְמוֹנִי-אַפְלוּלִי גַב-הַסּוּס, וְהָאֹדֶם כְּהַשְׁפִּילוֹ בַּצְּלָעוֹת הַמְדֻשָּׁנוֹת
שֶׁפִי מִתְגַּוֵּן כְּתַמְתַּמִּית, צְהַבְהַבִּית, עַד הֱיוֹת הַבֶּטֶן מִתַּחַת
כֻּלָּהּ חִוַּרְיָנִית. וְהוּא, בְּהֵמָה פִּקְּחִית,
פּוֹסֵעַ אַט וּמִפַּעַם לְפַעַם מַפְנֶה רֹאשׁוֹ וּמֵצִיץ
פֶּן בְּעֹצֶם-גוּפֹו בְּלֹא צְדִיָּה יֶהְדֹּף יְדִיד-בְּעָלָיו.
מֵחֲמִימוּת הַבֹּקֶר הַיִּלּוֹד נֵעָל הָעֲרָפֶל. הַסּוּס וְהַצּוֹעֵד לְצִדּוֹ
כְּבָר הֵם בַּאֲוִיר מְטֹהָר, אַךְ רֹאשׁ-הַרוֹכֵב
עוֹדוֹ מִתְחַתֵּל בְּאֵדִים מְרַחֲפִים-מִסְתַּלְסְלִים.
שֵׂעֲרוֹת-עֵשֶׂב רַכּוֹת מְרַפְּדוֹת מִישׁוֹר-הָאָחוּ,
וְהָאֲדָמָה, סְפוּגַת גְּשָׁמִים וּמְלֵאֲתִי שְׁלוּלִיּוֹת חֲבוּיוֹת,
בְּשִׁקְשׁוּק-מְצִיצָה מַעֲלָה מַיִם בַּגֻּמּוֹת הַמִּתְגַּלְּפוֹת
מִפַּעֲמֵי מַגָּף מִתְנָעֵץ וּפַרְסָה שׁוֹקְעָנִית.
פָּתַח גּוֹגַרְטִי מִגְּבֹהַּ-שִׁבְתּוֹ לֵאמֹר:
""הַסּוּס הוּא חִיּוּתוֹ שֶׁל אִישׁ-אַיְרֶה מֻבְהָק, וְאַתָּה,
זַמַּר נִשְׁמַת-הָאָרֶץ, מִתְנַזֵּר מִתּוֹרַת-רְכִיבָה.
אֱמֶת-אֹמֶן: לוּ רֹאשׁ-פַּיָּטֵינוּ הִתְלַמֵּד צְלֹחַ עַל סוּס,
כִּי-עַתָּה הֶעֱשִׁיר אֶת מַמְלֶכֶת-הַשִּׁירָה בִּדְפוּסֵי-מִשְׁקָל
לֹא-נוֹדְעוּ מֵעוֹלָמִים – יֱלִידֵי דְהָרָה, דִּדּוּי, הִדּוּס, דִּלּוּג
שׁטִיפָה, טְפִיפָה, קִרְטוּעַ… עַל זָנְחֲךָ הִתַּרְגֵּל בְּזֹה הָאֳמָנוּת
דִּין תִּתֵּן לִפְנֵי אֱלֹהַּ-נְגִינוֹת."" –ּ
הֵשִׁיב יֵיטְס: ""יָכֹלְתִּי דְחוֹתְךָ בְּהֶגֵּד-חֲלוֹם.
מִנִּי דִמְדּוּמֵי-תְּנוּמוֹת נִגְלָה עָלַי פֶּגֵּסּוֹס וְהִשְׁבִּיעַנִי אָלָה:
'וְאִם בְּסוּסִים אַרְצִיִּים תִּשְׁגֶּה, גַּם-כִּי יְסַנְוְרוּ כַּבָּרָק בְּמֵרוֹצִים,
גַּם-כִּי בִּשְׁאִיפַת-קְרָבוֹת מִנְּחִירֵיהֶם קִיטוֹר נֻפַּח!…
רַק בֵּין צְחוֹר-כְּנָפַי תִּסַּע וְהִרְקַעְתָּ אֶל תְּחוּמִים תְּכֵלְתִּיִּים, נֶאֱצָלִים,
וְעַל כָּל כִּימֵרוֹת תִּגְבָּר…'
אֲבָל, אָחִי, הֶגְיוֹנְךָ מִתּוֹכוֹ מֻפְרָךְ. הֵן שָׁת אַתָּה
קִנְיָן לִפְנֵי קוֹנֹו, יָצוּר לִפְנֵי יוֹצְרוֹ.
מֵאַיִן שָׁאַב הַסּוּס מִצְווֹת טְפִיפָה וְכָל הִלּוּכֵי-יִפְעוֹ?
הֲלֹא מִן הָאָדָם אִלְּפָהוּ, רִבָּהוּ.
וּמִי שֶׁאוֹמֵר לַסּוּס וְיִדְהַר, יִשְׁטֹף אוֹ יֵעָצֵר,
בְּכֹחוֹ – אִם לְזֹאת מֵרֶחֶם נֵחַן וּבְיֶגַע הִתְקַדֵּשׁ –
לְצַוּוֹת עַל חָרוּז כִּי-יִדְהַר, שׁוּרָה כִּי-תְּפַזֵּז, פָּסוּק
כִּי-פְּרָאוֹת יָרוּץ אוֹ מַעֲדַנּוֹת יִפְסָע.""
תַּם שֵׂחַ הַסַּיָּס וְהָרַגָּל, כִּי בֵינְתַיִם נִפְרַם כִּסּוּי-הָעֲרָפֶל מִמַּעַל
וּמִבַּעַד לִקְרָעָיו בָּקְעוּ קַרְנֵי שֶׁמֶשׁ-בֹּקֶר בִּדְמוּת גְּלִילֵי-זֹהַר גְּחוּיִים
וּמְנָפוֹת-נֹגָהּ מִתְרַחֲבוֹת אָרְצָה;
וּמֵחֹרֶש קָרוֹב דָּרוֹמָה פָּרַץ פִּצְחוֹן-רְנָנוֹת,
קַבָּלַת פְּנֵי-יוֹם שֶׁל מַקְהֵל בְּנֵי-כָּנָף, וְנִתַּךְ עַל הָרֵעִים
מְטַר נְקִישׁוֹת מַתַּכְתִּיּוֹת, זַרְזִיף רְבִיבֵי-צְוִיצוֹת וְטִפְטוּפֵי-צֶלְצְלִים
עִם תְּרוּעוֹת חֲלִילֵי-גְרוֹנוֹת דַּקִּים,
תֹּהוּ-סֵדֶר וְעִרְבּוּבְיָה מִתְמַזֶּגֶת שֶׁל קוֹלוֹת טֻרְדּוֹס, סִיס, אֲדֹם-חָזֶה,
סִבְּכִי, בַּת-פֶּשֶׁת וְשָׁרוֹנִית, קְרִיאַת קוּקִיָּה
לִפְרָקִים מִסְתָּרֶגֶת בָּהֶם פַּעַם מִפֹּה פַּעַם מִשָּׁם, וְחֲרְטֻמּוֹן נוֹסֵעַ
מַנִּיחַ אַחֲרָיו יְלֵל-וַעֲוֻעַ מִסְתַּיֵּם בִּצְרִיחַת-נִצָּחוֹן.


 
ז.

עַל גְּדַת נְהַר-לִיפִי גִבְעָה קְטַנָּה הִתְעַגְּלָה,
וְצָצוּ עָלֶיהָ בַּכִּירֵי-פְרָחִים עֲנֻגִּים: דַּאפוֹדִילָה, אַתַּנַּסְיָה, חִנָּנִית וְשַׂרְעֶפֶת,
רָאשֵיהֶן הַזְּעִירִים רוֹטְטִים וּמִתְנַפְנְפִים עִם כָּל צַפְרִיר עוֹבֵר.
לְיַד הַגִּבְעָה הַהִיא יָרַד גּוֹגַרְטִי מֵעַל רְכוּבוֹ, קוֹחַ כְּלוּב-הַבַּרְבּוּרִים
עַל זְרוֹעוֹ, וְאֶת אַבִּירוֹ שִׁלַּח לִרְעוֹת בַּדְּשָׁאִים עַד יִתְבַּקֵּש.
נָשְׁלוּ שְׁנֵי הָרֵעִים מִנְעֲלֵיהֶם, וְהִתְיַצְּבוּ יְחֵפִים עַל רְצוּעוֹת-חוֹף
שָׁם אַדְווֹת הַמַּיִם הָרְדוּדִים לוֹקְקוֹת כַּפּוּת-רַגְלֵיהֶם.
וְגוֹגַרְטִי אֶל הַנָּהָר סָךְ מִזְמוֹר:

יְצוּרִים אֵלּוּ, שְׁלֵוִים וְנָאוִים, רְצֵה וְקַבֵּל
וְעַל צְלוּלֵי מֵימֶיךָ הֲשִׁיטֵם.
הָאַחַת כְּמוֹ בַת-מֶלֶךְ שִׁית-חֵן וְרוּם-הַלֵּל,
לִדְמוּת זוֹ נֶהְפְּכָה בְּלָט-קוֹסֵם.

וְרֵעַ לָהּ זֶה בּרְבּוּר-הַהֲדוֹר,
יַחַשׂ-נוֹצָתוֹ רָמַם מִכְּבוֹד מְלָכִים;
מַעֲטֵהוּ אֶדֶר צָחוֹר מִצְּחוֹֹר:
נָא, יַחַד שָׁמְרֵם בְּשָׁלוֹם וְתָמִים! –

מְפֹאָר כְּהַהוּא עוֹף-רָז, מֵעַל יָרַד,
כֻּלּוֹ טֵרוּף מֵאַהֲבָה אֶת-לֶדָה,
וְהִיא, הֲלוּמַת פְּלִיאָה, הֶעֶרְתָה לוֹ חֵיק וָשָׁד
וְגִבּוֹרִים-תְּאוֹמִים הָרְתָה יָלָדָה.

*


תּוֹלַעַת-עָפָר וְרֻדָּה, מְשָׂרֶכֶת דַּרְכָּהּ בָּאֲפֵלָה
וְדֶרֶךְ צִנּוֹר-טַבְּעוֹתֶיהָ מַעֲבִירָה גַרְגְּרֵי-אֲדָמָה לְחַלֵּץ מֵהֶם מִחְיָתָהּ,
וְאַגַּב הִיא מוֹשַׁחְתֵּם בְּלֵחוֹת מִגּוּפָהּ, הֲתַשְׂכִּיל
מָה – עַל-יְדֵי חֵרוּר-רְגָבִים וְדִשּׁוּנָם – חֶלְקָהּ בָּעֲלִילִיָּה
לְרוֹמֵם יַעֲרוֹת-אֵל וְהַצְמַח יְבוּלֵי-שָׂדַי?
פֶּרַח בַּבּוֹנַג-פָּז בֵּין אֶחָיו עַל גִּבְעוֹל אֵצַל גָּדֵר נִדַּחַת,
זֶה עוֹבֵד-שֶׁמֶשׁ עָנָו הַמְעַצֵּב דְּמוּתוֹ בְּצֶלֶם אֶלֹהָיו –
הַאִם יֵדַע מַה יְּהָבוֹ לַמָּאוֹר הַגָּדוֹל נַעֲרָצוֹ
וּמִתּוֹךְ-כָּךְ לַמְּעַרְבֹּלֶת הַכּוֹכָבִית כֻּלָּהּ? יֵאָמֵן
(וְאִם עֲדַיִן בֹּהֶן-הַמַּדָּע גַּס מִמַּשֵּׁשׁ זֹאת) כִּי כָל קֶרֶן-שֶׁמֶשׁ
הַפּוֹקֶדֶת קְטֹן-פְּרָחִים, הִיא שְׁזוּרַת-כְּפוּלַת קַוִּים,
הַקַּו הָאֶחָד שָׁלוּחַ אֶל הַפֶּרַח לְהַחֲיוֹתוֹ וּבִשְׂשׂוֹן-צֶבַע לְעַטְּרֵהוּ,
וְהַקַּו הַשֵּׁנִי חוֹזֵר לַשֶּׁמֶשׁ, עֲמוּס בִּרְכַּת הַזּוֹהֵר הַזַּעֲרוּר לְמֵיטִיבוֹ הַשַּׂגִּיא.
אַף-כֵּן לֹא תַשִּׂיג נֶפֶשׁ-אָָדָם אֵיכָה – בְּכָל יְגִיעוֹת-יְצָרֶיהָ,
תּוֹעֲפוֹת-תַּלְמוּדָהּ, יִסּוּרֶיהָ וּלְחִימוֹתֶיהָ – הִיא מִתְרַקֶּמֶת
בַּהִתְאָרְגוּת הָעִלָּאִית שֶׁל הֲוָיַת הָעוֹלָמוֹת,
וּמַה-מַּלְאֲכוּתָהּ בַּ“בְּרֵאשִׁית” הַנִּצְחִי שֶׁל יָהּ-טֶבַע. אֶפֶס-כִּי
הַמַּנְגִּינָה הָאֶרְאֶלִּית הַמִזְדַּמֶּרֶת תָּדִיר בִּמְרוֹמֵי נִשְׁמַת-אֱנוֹשׁ
וְהַנִּשְׁמָתִיּוּת הַמְפַעֶמֶת כָּל זִיעַ וָשֶׁזֶר בְּמַעַרְכוֹת-הַיְקוּם,
יֵשׁ אֲשֶׁר הֵן קוֹפְצוֹת זו כְּנֶגֶד זוֹ, מִתְנַשְּׁקוֹת אַהֲדָדֵי,
וְזֶרֶם אֶחָד מִזְדָּרְמוֹת בְּשֶׁפַע הַזִּיו הָאֱלֹהִי.
וְהַנֶּפֶשׁ הַמָּכְרֶתֶת, בְּסוּגַר-תְּחוּמֶיהָ חֲבוּשָׁה, אֲזַי תַּסְכִּית
שֶׁמֶץ-מָה מִן הַהַרְמוֹנִיָּה הַחוֹבֶקֶת-כֹּל, וִיגֻנַּב לָהּ
אֲשֶׁר עִם כָּל נִקְלוּתָהּ נְעִימַת-סְגֻלָּה הִיא בְּהַרְפַּתְקָה יְצִירָתִית כַּבִּירָה,
קוּר קָשֹׁת בְּהִתְהַוּוּת כָּל הַהֹוִוים.

*


גּוֹגַרְטִי אֶת רַבּוֹ-יְדִידוֹ כִּבֵּד בִּפְתִיחַת הַכְּלוּב.
וַיְהִי כְּשֻׁחְרֹר זוּג-הַבַּרְבּוּרִים, בִּטְפִיחַת-כְּנָפַיִם קָפְצוּ הַמָּיְמָה.
הַזָּכָר צַוָּאר גֵּאֶה זָקַף וַיִּתְקַע תְּקִיעָה גְדוֹלָה לְחֵרוּתָם,
וְהַצֶּמֶד תֵּכֶף בְּרַגְלֵי-רֶקֶם שָׁטוּ אֶל לֵב הַמַּיִם הַצְּלוּלִיםֹ
וְכַוֵּן פְּנֵיהֶם אֶל מַעֲלֵה-הַנָּהָר. –
נָמוֹג עֲרָפֶל כָּלִיל.
שֶׁמֶשׁ בְּטֹהַר נִשָּׂא מֵעַל שׁוּלֵי-מִזְרָח אַרְגְּמַנִיִּים
וְדִשְאֵי-אֲדָמָה רָשְׁפוּ בְּרִבּוֹאוֹת לְשָׁמַיִם.
רֵיחַ-מַיִם צַח לָפַף נִיחוֹחֵי-פֶּרַח וְיֶרֶק-עֵשֶׂב,
וְאִוְשַׁת הַשֶּׁטֶף הַשָּׁלֵו בְּהִשְׁתַּפְשְׁפוֹ בְּחוֹפָיו
נִתְאָרְשָׂה לְרִנַּת-הַצִּפֳּרִים, עַתָּה מְרֻכֶּכֶת וּּמָמְתֶּקֶת
אַחֲרֵי הָשְׁלַם הַלֵּל-שַׁחֲרִיתָן וּפְנוֹתָן לְפַרְנָסַת קִנֵּיהֶן.
כַּנְפֵי-הַבַּרְבּוּרים נֶחְפּוּ לָא-שֶׁל-זָהָב
וְצַלְמֵיהֶם כִּשְׂחוֹתָם הָכְפְּלוּ בִּמְהֻפָּךְ בִּרְאִי-הַמָּיִם.
וַיֵּדְעוּ הָרֵעִים כִּי רָצָה אַבָּא לִיפִי אֶת מִנְחַת-הַנֶּדֶר וַיְבָרְכֶהָ,
וְנִשְׁמוֹתָם, יַחַד עִם נִשְׁמוֹת מַחֲנוֹת נִבְרְאֵי-יָהּ, אִשָּׁה כַּאֲרִשְׁתָּהּ,
עָנוּ אָמֵן.


לגרסה האנגלית, בתרגום המחבר
"
