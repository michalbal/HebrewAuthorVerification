,Title,Translator,Lang,Author,Text
0,המכחול והמלחמה,,,אברהם שמואל שטיין,"
“השיירה לרוסיה” – זו כותרתו של ספר ציורי-מלחמה מאת הצייר-החייל פליקס
טופולסקי1. הופיע בלונדון ב-1942 בהקדמתו של סטפורד קריפס2.
יחד עם צייר-מלחמה בריטי ביקר ברוסיה וספג מהולם-חייה בזמן המלחמה. אולם
כפולני גילה עניין מיוחד לאוהלים המושלגים בשולי יערות על גדות הווֹלגה,
בהם התרקמו הגדודים הפולנים החדשים – והנציח על בד את תקומתם והווי-חייהם.
והנה שיירת האניות הבריטיות המפליגה בערפל, בשלג, בקרה ובסערה, אל נמלי
רוסיה באיזור הקוטב הצפוני; דמויות מלחיה הוותיקים והמנוסים, הנאבקים עם
טבע אכזר ועם להקות “זאבי” הנאצים באוויר, בים ומתחת לפני הים; הפרצופים
שאומץ-לב ושלוות-נפש יצוקים בהם; באיזה קור רוח הוא מעשן את מקטרתו הנצחית
יורד-הים הבריטי!
זהו ספרו השני של הצייר המופלא, אשר ברנארד שאו גמר עליו את ההלל, לאחר לקט
הרישומים “בריטניה בשלום ובמלחמה” בה היטיב לראות ולגלם את אחת
התקופות הרות-הגורל בתולדותיה של אומה זו.
והנה מחזור הסקיצות: “המלחמה במדבר”. עם ההסתכלות אתה מרגיש את
להט-המדבר, אתה חי עם האדם המתחפר בחולות, הנצמד לשיח-פרא בודד, לאבן,
הנאבק עם הסופה המסנוורת. על רקע המרחב החדגוני, במפוזר, טנק שרוף, מטוס
שנחבל, גופה מרופטה; עייפות ושרב וצמא טבועים בכל; וכניגוד חותך לכל אלה –
תכלת ים-התיכון, הרעננה, המקציפה, החובקת את מפרץ טוברוק, נמל-המצור
והגבורה, שבמעגנו רבוצים שברי-אניות ואניות שקועים למחצה במים. –
המכחול הוא, אולי, המסוגל פחות שבמכשירי-האומנות לבטא את החווייה וההוֹלֶם,
הקצב והמתח שבמלחמה זו; אף-על-פי-כן הוא מלווה אותה, מבטא את
מלחמת-התנועה-והמכונה, את סבלות-העורף, את מאמץ-העמל, מעודד את האדם הלוחם
והסובל – ומצרף קווים להיאבקות שעתיד-העולם צפון בה.




Felix Topolski (1989–1907), צייר בריטי יליד פולין [ההערות מאת דוד בן מנחם].  ↩


סר ריצ'רד סטפורד
קריפס (Richard Stafford Cripps, 1952–1889 ) דיפלומט ומדינאי בריטי, המזוהה עם מפלגת הלייבור, שימש כשר במספר ממשלות.  ↩



"
