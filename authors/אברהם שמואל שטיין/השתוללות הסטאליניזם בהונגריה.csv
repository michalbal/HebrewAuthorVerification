,Title,Translator,Lang,Author,Text
0,השתוללות הסטאליניזם בהונגריה,,,אברהם שמואל שטיין,"
“דבר” 29 במאי 1957

הסטאליניזם הוחזר להונגריה במלואו – וברית-המועצות היא שהחזירה אותו, כותבת
אננה קייתלי1, מנהיגת הסוציאליסטים ההונגרים הנמצאת בגולה. מסך של
צנזורה כבדה מעלים את הטרור המשתולל בארץ. בשבועות האחרונים נפתחו מחדש
מחנות הריכוז, שהחמורים שבהם הם בראֶץ' ובקיסטאֶרדאַ. באחרון כלואים 10
אלפים אנשים ונשים. במעצר פוליטי בבודאפשט כלואים 3500 אנשים, במאסר
ה“אווי” (הבולשת) ברחוב פאֶ בבודאפשט – נענים מנהיגי המרד הדמוקראטי,
ובכללם גנראל פאֵל מאֵלאֵסטאֶר, מי שהיה מיניסטר ההגנה בממשלת נוֹג'.
ביטאון המפלגה הקומוניסטית ההונגארית הודה לאחרונה, כי אי אפשר היה למנוע
את פרוץ ההתקוממות, משוּם שאי-אפשר היה לחסל מבחינה אידיאולוגית ולהרוס
מבחינה אדמיניסטראטיבית, את אויבי הדיקטאטורה של הפרולטריון, ששיתפו פעולה
עם “הכוחות הריאקציוניים” בפנים המפלגה ומחוצה לה. מחבר המאמר הוא המיניסטר
לענייני חינוך יוסף ראֶוואי – המסמל את חזרתו של הסטאליניזם להונגריה. והוא
הממליץ לפני ממשלת קאדאר, להיפרע בכוח מכל יריביה. ואכן, הטרור נגד האומה
ההונגרית הגיע עתה לשיאו – קובעת קייתלי – ויש הכרח בתערבות למניעת מעשי
רצח ודיכוי בהמון. לפחות 350–300 איש כבר הוצאו להורג מאז דיכוי ההתקוממות.
מעשי הנקם של ממשלת קאדאר מכוונים בעיקר נגד סופרים, סטודנטים ופועלים.
בקרוב ייערכו משפטים של אנשי העיתונות. איגוד הסטודנטים פורק. יום יום
נערכים מעצרים באוניברסיטאות ובמעונות הסטודנטים. מאות אסירים מחכים
למשפטיהם. ואולם האמצעים הקשים ביותר ננקטו נגד הפועלים. מאות פוטרו,
איגודי הפועלים פורקו, או הושפלו במעמדם ורוקנו מכל השפעה ולאין שיעור גברה
הכפייה במפעלים. אך בסיסה של ממשלת קאדאר הוא: 200 אלף חיילים סובייטיים
ו-5000 טאנקים.
המועצה הלאומית למען הונגריה חופשית מזעיקה את העולם על המצב במדינה זו,
קוראת לממשלות הדמוקראטיות שלא להכיר בממשלת-קאדאר, הגשמת החלטות האו""ם
והושטת עזרה לפליטים.




Anna Kethly (1889–1976), מנהיגת פועלים סוציאל–דמוקראטית הונגריה.
נמלטה בעת הפלישה הסובייטית להונגריה ב–1956, והנהיגה את התמונה מן
הגלות.  ↩



"
