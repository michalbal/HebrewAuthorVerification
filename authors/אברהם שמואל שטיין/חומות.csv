,Title,Translator,Lang,Author,Text
0,חומות,,,אברהם שמואל שטיין,"
מתוך “דבר” 5 באוגוסט 1943

שלבים שונים במלחמה, וגם… בנושאי התעמולה הנאצית. עתה, משנכנסו לתקופת התגוננות, הם מבקשים לשכנע עצמם, את משרתיהם ועבדיהם ואת העולם כולו, בעצמתן של החומות השומרות על “מבצר אירופה”: הלא הן ה“חומה האטלאנטית” (“אוסטואל”), - רשת הביצורים במערב אירופה (למנוע פלישה יבשתית של בנות הברית) ו“חומת דרום-מזרח” (ביצורים דומים בבלקן).
אלא שאַלואַראֵס דאֶל ואַיו 1, מי שהיה מיניסטר רפובליקאי בספרד ועתה סופר ליבראלי מכובד באמריקה, מייעץ ב“ניישון” (Nation) לא להקל בדברי הנאצים ובאיומיהם. הוא מוכיח, כי רק אחרי קרבות דמים פנים אל פנים, שעַל אחר שעל, ובעזרתם הפעילה של ההמונים המשועבדים, יוכרע האויב. וגדולה מזו משתמעת מדבריו: האוייב ריכז מיליונים רבים (בעיקר גברים ונוער) מכל עמי אירופה בתוך תחומי ארצו ובקרבתה. ולא לשם עבודת כפייה בלבד ריכזם, אלא גם כאמצעי לסחיטה פוליטית וכבני ערובה: חומה חיה להתגוננות עצמית, מעין בריח הצלה למצב של יאוש ומפלה. בהתקרב צבאות הברית: אם תפגעו בנו, הרי חייהם של מיליון בלגים, או צ’כים, או פולנים – בסכנה. חיה פצועה זו עשוייה להיתפס גם לטירוף זדון זה ש“עוד לא בראו השטן”.
יצויין גם, כי אשה שהגיעה לארץ מעיר אחת בפולין, עיר ואם בישראל השוכנת בדרך המלך מוסקוה-מינסק-וארשה-ברלין, סיפרה שהנאצים סילקו את היהודים מסביבות תחנת הרכבת וריכזום בגיטו מצופף הפונה מערבה, בכיוון הנסיגה האפשרית והדברים האלה מעוררים אסוציאציה דומה. יישובי היהודים שם – בני ערוּבות מופקרים לחלוטין המה.
מי תיכן את האימים הצפויים עוד מתעלולי הפאשיזם גם בגסיסתו? אלא שספק, אם החומה ה“חיה” תעמוד לו ביום שִברו יותר מחומת הביטון.




Julio Alvarez del Vayo(1975–1890), מנהיג סוציאליסטי ספרדי, עיתונאי וסופר. בתקופת מלחמת האזרחים שימש כשר חוץ של הרפובליקנים.  ↩



"
