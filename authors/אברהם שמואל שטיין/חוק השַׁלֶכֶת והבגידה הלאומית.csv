,Title,Translator,Lang,Author,Text
0,חוק השַׁלֶכֶת והבגידה הלאומית,,,אברהם שמואל שטיין,"
‘הפועל הצעיר’ מא' 5:13
1947–48 “הדים”



לפני שנים עמד החתום מטה ב“דבר” על מהותה החברוּתית-הרוחנית החשוכה של
האמיגרציה [ההגירה] הפולנית, התלושה ממולדתה ואף נלחמת בה בדרכים פסולות.
עתה, דומה, מתקרב תהליך התפוררותהּ המוסרית לשיאה.
עוד קיים מחנה רב של בני פולין בגרמניה, בריטניה, בארצות שמעבר לים, ולוֹ
מוסדות וכתבי-עת ואירגוני צבא ו…ממשלה ונשיא בגולה. מיטב אנשיה זנחוהָ
וחזרו לעמול בשיקום ארצם. אך כזאבי-ערבות משוטטים בעולם שאר עסקניה תאבי
הבצע והשׂררה, סופריהָ נטולי-המצפוּן, מדינאיהָ מלבֵּי התככים והמדנים,
אנשי צבאה (אנדרס![43]) הוזים על כיבושים ואוכלוסיית בעלי הנחלאות והרכוש
החולמים על החזרת קניָיניהם שחולקו או הוּלאמוּ.
מקום מרכזי נועד במחנה זה לאגף הסוציאליסטי בראשותו של ותיק הפ.פ.ס.
[המפלגה הסוציאל-דמוקרטית הפולנית] תומאס ארצישאֶבסקי, הוא “ראש הממשלה”.
אגף נוקשה זה – ותהא הערכתו אשר תהא – הוא שהִקנה לממשלת הגולה צל של סמכות
מוסרית בעיני ההמון הפולני בגולה. ואף שמנהיגיו נושמים באקלים פוליטי אחד
עם שאר הזרמים הפאשיסטיים (ה.נ.ד. וה“סנציה” הזכורים לגנאי) – החליטו
האחרונים לסלקם כליל ומטילים בהם קיתונות השמצה וגידופים. עם השתלטותו
המוחלטת של הימין הזה על מחנה האימיגרציה והמוני הפולנים היושבים בחוץ לארץ
– תסוּלק אחרית המעצורים לבגידתו הלאומית ויהיה כלי-שָׁרת לכל אויבי עמו.
קוּריוֹז היסטורי? לא ולא. חוק השַׁלֶכֶת, התלישות מהמולדת החיה והעמלה,
העדפת האינטרס המעמדי של בעלי האחוזות על צרכי העם ו“הרומנטיקה” האצילית
הטרוריסטית (“חרב להשכיר”) נטולת המצפון; וזו הנכונות נוסח-טיאָר1
לפתוח לרווחה את שערי כל פאריס מהפכנית ודמוקראטית המתבוססת בדמיה בפני
קלגסֵי פרוסיה, כימים ימימה.




שר הפנים הצרפתי בראשית המאה ה–19  ↩



"
