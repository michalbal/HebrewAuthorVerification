,Title,Translator,Lang,Author,Text
0,בסוף מלחמת העולם הראשונה,,,אסתר ראב,"
בסוף מלחמת העולם הראשונה היה הייישוב שרוי במצוקה גדולה, התורכים רדו בנו,
היה ריקבון רב בהם, את רובם אפשר היה לקנות בבאקשיש – היה חוק שאסר בניין
בתים, והמסד והקירות ניבנו על “באקשיש”, שוחד, אבל לאחר זה היה החוק מתיר
להם להרוס את הבית באם אין עליו גג – ולכן באישון ליל היו מתגייסים פועלים
ושכנים מתנדבים לכסות את הגג ברעפים – ואם באו המפקחים בבוקר ומצאו את הבית
מכוסה גג, כבר אין פקודת הרס חלה עליו – כמובן שגם זה עלה במשהו – אבל הבית
קיים.
אכזריותם עברה כל גבול, לעולם לא אשכח את צעקות המוכים בכפות רגליהם בשבטים
של קנה-סוף, שנקראו “חַזַרַנֶה”, שלושה נתינים אוסטרים התנדבו ונלקחו בתור
כופר על מנת שלא יגרשו תושבים – והיכו אותם מכות רצח – “גבעת השלושה”,
הקיבוץ ליד פתח-תקווה, קיבל את שמו לזכרם – התהלכנו סביב מלון גיסין,
צועקים ומייללים לכשהם צועקים מתוך הבית.
הצבא שדד, צבא קרוע בלוא – וחברת ניל""י נתפסה, וגולת תל-אביב משתכנת
במחסנים, ברפתות, בבתי-אריזה בפרדסים, אנחנו קיבלנו את משפחת הוז
לבית-האריזה בפרדס – המקום היה אידאלי אזיי כי דב הוז ערק מן הצבא והסתתר
במרתף של בית-האריזה, ופעם כשערכתי רכיבה לבדי בליל ירח, ובדעתי היה לבקרם
– מצאתים מבוהלים וחיוורים – זמן רב לאחר-כך נודע לי כי החרדתי אותם בחושבם
שצבא תורכי בא לחפש את דב.



*
נכתב: 1978 לערך. תקופת התרחשות הסיפור: 1917 לערך. קטע ללא כותרת. סיפור
השלושה מופיע בספרים על תולדות המושבה.
"
