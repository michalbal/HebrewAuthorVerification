,Title,Translator,Lang,Author,Text
0,האשה המזדקנת,,,אסתר ראב,"
האשה המזדקנת הסירה את שעונה מעל ידה. שרשרת הזהב בצידה הפנימי היתה חלקה.
זרועה חיממה [אותה], חום עצמה חום זרועה שלה – ובכל זאת נעים היה לה חום
זה למישוש – אין חום אחר, חשבה, רק את המרכז לעצמך, וממך באות הקרניים
ואלייך הן שבות – אין איש – אין איש, אין שום “אתה” – המקום ריק, שם במקום
שהיה ה“אתה” ריק ושרוף וריח אפר עולה ממנו –
האפר הזה – מה רוצה [היא] לנער מעליה, נדמה שריחו הולך ודבק בה יותר
ויותר – מעין שיכבה דקה הולכת ומכסה את עיניה, את בגדיה, את עור פניה –
יום-יום היא רואה זאת בקומה, לבגדיה אין אותה רעננות שהיתה להם, אם כי
מהדרת היא בהם, הפנים מתכסים במעין צעיף בלתי-ניראה, אברי הפנים נמתחים
למטה אל האדמה, הכל הולך לאדמה, חשבה, הכל נמשך אל מרכז האדמה, אל העפר –
“כי עפר אתה ואל עפר תשוב” – האמנם עפר היו תפוחי לחייה המבריקות ומלאות
הדם? – אין להסכים לזה – בשום פנים – לא, אין להסכים –
עפר, עפר – והרי היתה עשוייה דם – ואור שחקים. ושפע [ויער] שערותיה בורק
ברקים.
לא, אין להסכים – להילחם, להילחם עד הנשימה האחרונה – למות יפה, רעננה,
ויהיו אומרים – חבל להניח זאת באדמה, חבל ונהדר וכואב. עד לשיגעון –
האם לא תקל על הצורה הזאת, המתטשטשת, ולו תהא הנפש היפה ביותר שכונה בה –
ואולם המעטה, המעטה הן כל-כך חשוב, צלם, צלם אלוהים הולך ושוקע הולך ונמחק
– והאין זה כאב אדיר מכל – מעין שקיעת שמש ללא זריחה ביום המוחרת – היתואר
דבר כזה – מה העצב שהיה משרה דבר כזה עלינו.
האשה פשטה לאט-לאט את בגדיה ושכבה – ריח הסדינים היה צח ומרגיע – והיהיה
הריח הזה גם שם, מעבר לחיים – הריחות, הריחות – הן בשבילם בלבד כדאי עוד
[לחיות], יש ריחות ממשיים ואולי יש גם מופשטים, שרק הנפש בלבד תופשתם,
ואין אלה ריחות אלא צורות ערטילאיות שיש להן מעין ריח פנימי, כמו פרחים
שעולים בזיכרון מלפני הרבה זמן – מלפני זמן שהיה ואולי לא היה –
כל ריח ממשי יש לו שלשלת של מראות וצללים, הנה ריח היסמין, אם רוצה הרי
יכולה היא להעלותו בקלות רבה בזכרונה – מיד מתחיל אור ירח זולף כחלב מעל
שמי קטיפה עמוקים, ולקול ואלס של שופן, זוגות חלומיים מהלכים מרחפים
נוגעים-ולא-נוגעים באדמה, מרחפים [נוחתים] בין צמרות ברושים כהים,
כששובלי [אורה] נמשכים אחריהם כצעיפים –
או ריח טוברוזות מעלה בתי-תפילה שרויים בצל ומלאי נרות מסתוריים –



*
נכתב: 1946 לערך. הכתב בעט נובע, והנייר הדק – דומים לאלה של הסיפורים
“בצאתנו העירה” ו“אביגיל וחנה” משנת 1946, אף כי מצד תוכנו ניראה הסיפור
שייך אולי לתקופה מאוחרת יותר.
"
