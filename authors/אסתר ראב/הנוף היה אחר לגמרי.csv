,Title,Translator,Lang,Author,Text
0,הנוף היה אחר לגמרי,,,אסתר ראב,"
הנוף היה אחר לגמרי. היתה הרגשה שהארץ הרבה יותר גדולה ורחבה. אולי מפני
שהדרכים היו קשות, ונסעו לאט, והרבה זמן, ולא במהירות כמו היום. הרי יהודה
הכחילו במזרח, ומגבעת שטרייט עדיין ראו את הים. ובצפון היו שדות, והביצה,
שבאביב היתה מתכסית בשלל פרחים, כמו פארק יפה. והירקון, היתה לו פאונה
והיתה לו פלורה מיוחדת.



כיום לא נשמרו הדברים, צריך לשם כך כיום “שמירת טבע”. ואז היה הכל אחרת.
הנהר, הצמחייה, הסביבה. והפיגורות שהילכו על אדמה זו. ברנר התהלך כאן. א.ד.
גורדון וברל כצנלסון. היתה ראשוניות שאי-אפשר לתאר אותה כיום. צריך היה
להיות מאבן כדי שלא להיות משורר, או מנהיג, או צייר. החלוציות של היום,
ברמה [רמת הגולן] או בנגב, אינה אותו דבר. כיום אין יישוב חדש בלי נורה
[של חשמל] וברז וטרקטור. אז היו תנאי חיים אחרים לגמרי, קשים יותר,
ראשוניים יותר, שנתנו נופך אחר לדברים. ראשוניות. אולי רק בהקרבה של הבנים,
שנהרגים כיום בגבולות, יש מקבילה לראשוניות ולחלוציות של אותם ימים.



ההיסטוריה שלנו קצרה, אבל מלאה תהפוכות. קורים כל כך הרבה דברים. ובסערה –
הכל משתנה, עד שקשה לתאר איך ניראתה הארץ פעם. אבל התקופה ההיא, הראשונה,
בוודאי שעוד תעלה. לא ייתכן שהיא תישכח ולא תעלה. אולי פעם, כשיהיה יותר
שקט בארץ, ולא הלחץ החיצוני ולא השינויים המהירים – אפשר יהיה גם להעלות את
כל התקופה ההיא, פתח-תקווה נתנה לי יותר משאני נתתי לה.



*
נכתב: 1969. מתוך דברים דברים שקראה או אמרה בעל-פה אסתר ראב על ימיה
הראשונים של המושבה במסיבה שנערכה לכבודה במוצאי-שבת, 1.11.69, באולם “שרת” בפתח-תקווה.
"
