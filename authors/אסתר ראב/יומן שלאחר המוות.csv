,Title,Translator,Lang,Author,Text
0,יומן שלאחר המוות,,,אסתר ראב,"
 
א
בלילה העבר התרוממתי לגובה של מאתיים מטר בערך מעל קברי, נשמתי נעשתה קלה
יותר ויותר, איזה דלק עילאי ממלא אותה והיא מרחפת כנוצה בין שמיים וארץ.
בדיוק כמו בחלומות ההם בימי נעוריי: אני לוחצת ברגליי על איזה חומר ספוגי
והוא מקפיץ אותי ואז אני מתאמצת בכל יישותי להתרומם, להינתק מן האדמה –
ואני מצליחה, הנה אני מעל גג ביתנו, הנה אני מעל האוקליפטוסים הגבוהים, אני
עפה, מניעה את ידיי ורגליי ככנפיים, וזה דורש מאמץ אבל אני עייפה ומתחתיי
איזה קהל משונה מתאסף, צועק, מניע ידיים – אבל אני מחוץ להישג ידיהם – ואני
מאושרת מאוד.



מה זה לפי פרויד? איני יודעת בדיוק אבל זה אחד מחלומות הילדות שלי, חלום
נפלא מלא מיסתורין ובידוד ייחודי.



וכעת אני כבר מתי, בת שבעים וחמש הייתי במותי –
וכעת נשארה לי רק נשמתי, על גופי לא כדאי לדבר. אבל בנשמתי נטבעו סגולות
גופי, נדמה לי שגם היא גמישה, בנוייה במתכון ידוע, ספוגה תורשה ויחד עם זה
ייחודיות – מה טוב להיות נטול-גוף –
אני מרגישה כעת את בניין נשמתי לא פחות משהרגשתי את בניין גופי ופעולותיו
הפיזיות, יש לה גם כן תפקידים שונים – ואני המנחה אותם.
קודם כל אני שואפת בעזרתה את האוויר הצח, רווי-ריחות שאינם פריחת-הדרים –
ריחות מסוג אחר, שיש בהם אור וחום ומגנטיות, אני מבחינה בזרי נשמות בחלל –
ובהילות נשמות יחידות השטות במרחב; פעם הבחנתי באור הדומה לאור של נשמתי,
ומשהו ממנה החל לאותת בהרגשת אושר לא ישוער – ראיתי הבהוב במרחקים – אך מיד
כבה, ואולם השאיר משקע בנשמתי כאבק זרחני נפלא – והדים מהדים שונים התעוררו
בי וגרמו לי אושר לא ישוער –
מה טפלים היו החיים לעומת קיומי כעת – – כבדה ומסובכת מערכת חיי-אדם-ואדמה
– ומיוסדת על חוקים של טורף לטורף –
כאן אין טורפים, כאן הכל זך, מלא אורות מאורות שונים, תחושות של נצחים
רחוקים של עבר, קרובים של הווה, ונצחים העתידים לבוא –
אני מחפשת את קרוביי, אבל גם כאן, כמו על האדמה, הדרכים משובשות – אין גשר
בין נשמה לנשמה, רק לעיתים רחוקות, בחסד-עליון, אפשר להיפגש לדקה, לרגע,
וחסל – הנצחי מכסה על הכל – הוא בולע בתהומותיו – אלה הם חיי היום-יום של
הנשמות.



*
נכתב 1974 לערך. תקופת התרחשות הסיפור: 1974 לערך.



 
ב
מה הייתי רוצה לראות דרך סדק שבקברי – וגם לשמוע:
לראות: חבלבלים ורודים ולבנים נעים על חוטי גבעולים ברוח קלה, ולהריח ריח
השנף הנוטף מהם –
לשמוע: דרדור שרקרק בודד שניתק מחבורתו וטובל אבוד וספוג געגועים
בשמי-הבוקר הטלולים –
להריח: ריח ברושים מיוחם בצהרי-קיץ – חריף ומלטף כאחד – – ולספוג הדר קומתם
הגאה המהורהרת, המתערב בריחם –
מה הייתי רוצה לחלום “מעבר למסך” –
רוך פלומה צמחית נוגעת בפניי, וקטיפת עלי ורדים בלחיי – פלומה וגרם, גרם
שמיים מצמיח-כנף, גרם יד קשה-ורכה כאחת על ידיי –
ולמראה הנצחי – ים כחול נע כבערסל חבוק באופקים –



*
נכתב: שנות ה-70. תקופת ההתרחשות: אמצע שנות ה-70.
"
