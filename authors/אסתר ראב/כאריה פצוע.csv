,Title,Translator,Lang,Author,Text
0,כאריה פצוע,,,אסתר ראב,"
לזכר משה סתוי (סטבסקי)



לידת אדם היא אפיזודה חשובה לו לעצמו הנכנס לחיים ולאחרים – הסובבים אותו.
מות אדם הוא אפיזודה רק לאחרים – הוא יוצא מתוך החיים – כאילו נוטה לשביל
צדדי – ואיננו, ואילו הנישארים בחיים – מוצאים פתאום חלל ריק בחלקה שחי בה
– חי לו אדם ליד שולחן כתיבתו ליד סדנתו – ואתה בטוח שהינו שמה בכל רגע אשר
תרצה לראותו, ולפתע חלל ריק – הפתעה, שלמרות היותך מהרהר בה לפעמים – הנה
תמיד הפתעה רעה קשה – איננו, דבר לא יועיל – רצונך להנעים לו זמנו לטפל בו,
לתת לו חיבה – הכל לשווא – איחרת – ברח, ואיננו –
ומביט אתה סביבך ומהרהר כמה זמן אראך עוד אתה? ואת? ואני? כולנו בני-תמותה
– הגיל מדובב –
ורוצה אתה לתקן משהו לזעוק הבה נחזיק איש ביד רעהו נהיה טובים ויפים זה לזה
כי מה בצע בכל המהומה? אם לב אינו מדבר ללב?
יבלענו הנצח וחסל –
רגילים לשבח את המת –
ואולי יש כאלה שכאילו מחכים בכדי שיוכלו לשבח אותם – לאחר שנסתלקו, כי
בחייהם מפריעה הקליפה הקשה היומיומית ואילו כשזו נופלת ונטמנת באדמה – עולה
הרוח – טהורה מאזיקיה החומריים, והנך רואה את התוך את העיקר שהיה באדם זה –
והנה היא מלאה אורה יפה –
מה קשה היה האיש בחיצונותו ומה רך ורחום וסנטימנטלי בתוכו –
ככה אתה מהרהר בסתוי אחרי לכתו – דמות זקופה, עזה תוקפנית ולוחמת, לוחמת
בסביבתו בביתו בעמו, קפדן רב צדדי הוגה ומגיב בסערה על כל הסובב אותו –
וכשהכוחות הולכים וכלים, מסתירים זאת, ושואגים עד לרגע האחרון כאריה פצוע –



*
נכתב: 1964. תקופת ההתרחשות: 1964. רשימה בשם: “משה סתוי, שלושים לפטירתו”
הודפסה לראשונה ב“דבר”, 24.7.1964, לזכרו של הסופר משה סטבסקי-סתוי
(1884–1964), שהיה ידידה הנאמן של אסתר ראב במשך שנים רבות, ונפטר
ב-24.6.1964. הנוסח כאן מובא במקורו מהעיזבון, וניראה לי נכון יותר לסגנונה
של אסתר, לפני העריכה.
"
