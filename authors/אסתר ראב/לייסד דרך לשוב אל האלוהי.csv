,Title,Translator,Lang,Author,Text
0,לייסד דרך לשוב אל האלוהי,,,אסתר ראב,"
רוח האדם מורכבת מלב ומוח – המוח השתלט על הלב, הוא רץ לפניו שיכור
מהצלחותיו – לעלות לירח ולרדת, לתקוע סכין בלב עמיתיך אם בדברים ואם בסכין
של ממש –
האדם משתכר מהישגיו וזנח לגמרי את “רגשות האלוהים” שיש בקרבו –
אנו זקוקים לתיקון יסודי – לייסוד טראסט נשמות גדולות, לייסד דרך לשוב אל
“האלוהי” ולא אל המעשי – זאת לא אומרת שאנו צריכים לעכב את המוח – רק
להגביל אותו בדרך לאיבודנו העצמי – כן, איבוד לדעת –
עלינו להיות מאושרים על כדור-הארץ שלנו – ולא להחריב את יופיו, להגדיל
יעילותו לפרנסתנו – לתת לנו חמצן טוב לנשימה ועם זה מזון לנפש ולא רק למוח –
המוח בעוכרנו – אנו “חכמים להרע” וחכמים להרע לעצמנו וזה האסון –
רכב-ממונע, גז, חימום – אבל לא להרחיק לכת כי נידמה לי שהמחשבים יובילונו
למשבר, הרחקנו לכת והגולם הזה יתנקם בנו פעם, השכל התפצל, עלה לסובטיליות
כזאת שממנו תבוא רק מפלה –
והארץ הזאת, שבה קרה הנס הגדול והתחדשו בה חיינו העתיקים – מה קטנים אנו
לעומת הנס הזה – ואם כי אנו מוסרים נפשנו עליו – אבל אנו עושים זאת לא
בגאונות של העם שלנו –
בכל מקום בגולה היינו הסוחרים והפינאנסיסטים הטובים בעולם – כאן אנו
מגמגמים במקצוע זה –
במימשל לא הצטיינו מעודנו – מלכים, פירודים, סיעות, מלחמת-אחים – וזה נותן
בנו אותותיו גם כעת –
יש לנו חותמת של עם מופלא, והיא אותנטית – אבל הפגמים גם-כן גדולים –
עם שיצר את שיר-השירים, עם שאוצר בקירבו אפיזודה גדולה כמו מסדה – אנו
גאונים אומללים –
התיקון הוא להנמיך את קולו של המוח – בהכרה כי הדבר הוא לטובתנו – גם אם
קשה תהיה ההתנגשות עם רוח העולם שכולו דוהר בשביל ההישגים השכליים אלי
אבדון –
מציון תצא תורה – יצרנו את התנ“ך, אולי בהתאמצות של כל כוחותינו ניצור תנ”ך
חדש לעולם –
הסתכלות פנימה, התעלות גדולה, לפתוח פתחים בין לבבות – ליצור אפילו כת או
כתות של טהורים, והרי עשינו כבר זאת – לא נזירות אלא התעלות: “טראסט”
הלבבות: “הצנע”, ההקרבה, ההתעלות “למען תועלת עצמנו” בלשון הזמן.
הבה נהיה טובים, נעלים, האם באמת אין בכוחנו לעשות זאת – וגם לבער את הרע,
להילחם באונס, בגניבה, בלשון-הרע, במירמה ושקר, להעלות קצת את חיית-האדם
למדרגה יותר גבוהה – לא באופן של אוטופיה ישנה, וזאת דווקא באמצעים חריפים
– ומודרניים –



*
נכתב: 1978. הרשימה פורסמה לראשונה: “עיתון 77”, אוקטובר 1978, יחד עם
“אבוקות אור מתהלכות”. רשימה ללא כותרת שנמסרה לי יחד עם כתב-היד של
“אבוקות אור מתהלכות”. אולי ביקשה לומר גם דברים אלה בטקס קבלת תואר יקיר
פתח-תקווה?
"
