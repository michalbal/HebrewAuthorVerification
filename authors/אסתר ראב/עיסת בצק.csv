,Title,Translator,Lang,Author,Text
0,עיסת בצק,,,אסתר ראב,"
אור פתאומי היה מבהיר את האופק מדי פעם – פצצות רחוקות – של אנגלים או של
תורכים? לא ידענו – החזית היתה במרחק של שמונה קילומטר מאיתנו – שמענו
התפוצצויות – ולפעמים היו האנגלים תוקפים את העמדות הקרובות של התורכים
שנמצאו במרחק-מה מבתי המושבה – אז היתה מתעוררת התופת – שוטי-אש היו חוצים
את שמי הלילה השקטים, ושריקות חורשות את שדותיהם המכוכבים –
כולם כבר ערים ותופשים הילדים הגדולים בידיהם, הקטנים על זרועותינו, ורצים
למרתף הקרוב –
יעל הספיקה לערבב את קמח הדורה בקמח החיטה ולהכין מים חמים ללישה, אבל עם
התחלת ההפצצה השאירה את הגיגית, תפשה את הילדה הקטנה ונשאה אותה, כשהיא
קוראת לאחרים לבוא אחריה –
המרתף היה מלא מפה אל פה – פנים חיוורות מבוהלות, והנערה החיוורת והרזה של
בעל-הבית רעדה כולה כשפניה הרזות מתעוותות בעצבנות, אחדים עישנו ודיברו –
הגברים עמדו בחוץ, על-פי-רוב מתווכחים על חוזק ההתקפה – והיכן נפלו הפצצות
– יש והיו נופלות על הבתים, פוצעות וגם הורגות יושביהם, אך הפחד לא היה
מפניהן, הפחד היה מפני התורכים הנסוגים, הרעבים והממורמרים, והשודדים את
בתי המושבה, הרעב בקירבם היה גדול כל-כך, שהיו מלקטים גללי סוסים ומבררים
מתוכם את גרעיני השעורה, רוחצים ואוכלים –
ההפצצה עברה והכל שבו לבתיהם העזובים, יעל שבה לגיגית הקמח, יצקה מים
ושמרים לתוכם, זרתה מלח והחלה ללוש – הדבר לא היה קל, שבעה רוטל קמח שרובו
דורה, והוא נעשה למין תערובת הדומה יותר לסיד מאשר לעיסת קמח, אך לאט-לאט
היה מתערב עם מעט קמח החיטה, מתרכך, ומקבל צורה רגילה של עיסה, אם כי הצבע
הכחלחל העיד על תוכנה –
התריסים במיטבח היו מוגפים מפחד החיילים התורכיים המסתובבים, שריח כלשהו של
מזון היה מושך אותם כעכברים רעבים –
יעל עמדה כבר בסוף הלישה, העיסה ניראתה רכה וטפוחה קמעה – והיא זרתה עליה
קמח ועמדה לכסותה במפה נקייה ועליה כר, לשם חימום, על מנת שהעיסה תטפח –



*
נכתב: סוף שנות ה–60 לערך. תקופת התרחשות הסיפור: שלהי 1917, במלחמת העולם
הראשונה. זהו נוסח ראשון, ללא שם, לסיפור “הכיכר השביעית”, שנדפס בשנת

חלק מהתיאורים שבנוסח הזה אינו מופיע בסיפור שנדפס.

"
