,Title,Translator,Lang,Author,Text
0,פנינה,,,אסתר ראב,"
אחת משתי האחיות היתה פנינה והשם התאים לה כאילו נולד עבורה. בחורה בת
עשרים, קטנה, בעלת מצח רחב ועיניים נפלאות, וכל תנועותיה חיות קצובות
ואצילות כאחת – היה לה פגם בביטוי העברית והיתה מבטאה במד במקום למד וגם זה
הצטרף לדמותה, למן הרגע הראשון שנפגשנו נתקשרה בינינו ידידות – היו אומרים
שאנו דומות – פרט לקומה.
היא היתה מבקרת בביתנו ומצאה חן בעיני אימי – משהחלו השמועות בדבר צירוף
זרים למשפחות נתינים אוסטרים, החלטתי מיד לצרף את פנינה למשפחתנו – אבי
הסכים – אבל הדבר דרש את אישורו של המוכתר, שהיה אז משה פנחסביץ (פנחסי)
שהיה אחר-כך בעלה של חברת ילדותי רבקה שפירא בתו של אברהם שפירא.
השמועות היו בימים ההן עוברות מפה אל פה (עיתון לא היה) במהירות הבזק,
האוויר היה טעון חשמל והדברים שבעל-פה היו מעין “רמקולים” ציבוריים.
איני יודעת כיצד הגיעה השמועה או שבאמת כבר הוגשה רשימה לפנחסביץ ובה פנינה
כבת משפחתנו – אבל שמועת-הנגד מפנחסביץ באה בזו הלשון – “שלא תעשה לי, אסתר
ראב, קונצים עם הרוסים שלה” – רק מלה זו איני יכולה לקבוע בדיוק – אם היה
זה “הרוסים שלה” או “הפועלים שלה”.
מששמעתי זאת נעשיתי שקטה מאוד – כמו שהייתי יכולה להיעשות כשהדבר היה רצוני
– ניגשתי לקולב שבמסדרון, שעליו היו תלויים מקלות של אבא, וביניהם שוט שחור
קלוע מעור, קורבַטש, שהיה משמש לרכיבה על סוס, לקחתי את השוט ויצאתי מהבית
– אמא הביטה בי ולא אמרה דבר – הלכתי לרחוב חובבי ציון, לכיוון ביתו של
פנחסביץ, נכנסתי למרפסת ונפגשתי באימו של משה פנחסביץ – היא היתה עיוורת –
אבל מיד הכירתני.
“מה רצונך?” שאלה.
“איפה משה?” שאלתי.
“הוא איננו.”
""אזיי אשב ואחכה לו – ""
והתיישבתי על הספסל במרפסת.
היא מדדה אותי ופתאום הבחינה בקורבטש. “מה את רוצה?” הרימה קולה.
“להכות את בנך!” אמרתי – על כך ועל כך –
“פישרקה! את תכי את בני את משה?”
“כן.” אמרתי.
היא הזעיקה כמה אנשים, אבל איש לא העז לגשת אליי – פתאום ראיתי את הירשע
שמולביץ רץ אליי –
וכל עוד רוחו בו ניגש אליי: ""אסתרק’ה, מה קרה? מה זאת אומרים עלייך? את
רוצה להכות את משה – ""
“כן.” אמרתי, וסיפרתי לו את העניין.
הוא חוור והחל מתחנן: ""אסתרק’ה, לכי הביתה, אני מבקש אותך – "" הוא היה ידיד
המשפחה, חשוך בנים, אהב אותי כבת.



*
נכתב: שנות ה-60 לערך. תקופת התרחשות הסיפור: 1915–1917לערך. אלה עמודים
ג' ו-ד' מתוך סיפור ללא שם, כניראה אוטוביוגראפי, שכניראה גם סופו חסר.
התקופה המתוארת בו היא מלחמת העולם הראשונה, כאשר משה פנחסביץ היה מוכתר
פתח-תקווה. בני משפחת ראב היו אז עדיין נתינים אוסטרו-הונגרים.
"
