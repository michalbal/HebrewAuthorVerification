,Title,Translator,Lang,Author,Text
0,רקוויאם לשומר,,,אסתר ראב,"
אגד הנרקיסים התחובים בעגאל שלו ומפיצים ריח מתוק –
וכרקע לנרקיסים, ממש מאחריהם, חרמש ירח –
אחר זה כתפיו הרחבות והגוף החסון, ההולך וצר, הולך וצר עד למותן –
אומרים שכבר מת אבל הוא לא מת, הוא מתהלך בלילות-חורף קרירים, בשומים, בין
גדרות השיטה, כשנרקיסים תקועים לו בעגאל – הוא שומר – הוא שומר את העולמות
שלא מתו, את השמיים המתנועעים כערסלים מלאי כוכבים, הם נעים, הם מתיזים
מטאורים ומושכים חוטים מן האדמה אל השמיים – הם אורגים אותו לתוך מסננת
נעה, מלאה אורה ואש –
הוא שומר – גחלים במערות סתומות, ומחייך בעיניים כחולות נצחיות –
אומרים שהוא מת בארץ רחוקה שמעבר לים, ליד שולחן-משרדי – אבל הוא מתהלך בין
הפרדסים, בדרכי-החול, וזלזלי-השיטה, לחה מטל, שורטים פניו היפים –
הוא שומר ואגד נרקיסים תקוע לו בעגאל והכאפייה מליטה פניו היפים –
מעבר לנרקיסים חרמש ירח נוגה, והנרקיסים הופכים כוכבים ולכוכבים ריח נרקיס
וטל וקרירות לילות ראשית חורף זכים – נעוריו מפרפרים באגד הנרקיס, הם רוצים
לחיות לנצח, הם אינם נקברים – נרקיסים אינם נקברים, הם מפרפרים מעל לראשו,
מתעופפים מעלה-מעלה לערסלי-כוכבים –



*
נכתב: שנות ה-60 לערך. תקופת התרחשות הסיפור: 1914–1919 לערך.
"
