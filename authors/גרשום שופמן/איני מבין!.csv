,Title,Translator,Lang,Author,Text
0,איני מבין!,,,גרשום שופמן,"
ההגבה שלי על דברי־ספרות גרועים היא… אי־הבנה. הדברים אינם
נכנסים לא רק ללבי, אלא גם למוחי. איני יכול לומר שהדבר אינו מוצא חן
בעיני, או שהדבר עושה עלי רושם לא טוב וכדומה, אלא פשוט: איני מבין!
הדבר הגרוע אינו מתקלט בי במובן העיוני למרות כל התאמצותי. אני קורא ומעיין
ומקמט את המצח – ואיני מבין! איני מבין במה הכתוב מדבר ואיני יודע מה
הוא סח! כך בעודני נער קטן, בבית־המדרש, מתנענע הייתי על גבי הגמרא
הפתוחה, שיננתי בקול את “הדיבור המתחיל” פעמים אין ספוֹרוֹת – ולא תפסתי
כלום. לא שהענין היה נשגב מבינתי, אלא שהיה כה רחוק מעולמי הפנימי, כה זר
לכל מהותי, – עד שכוח החושב שבי נרתע מפניו.



"
