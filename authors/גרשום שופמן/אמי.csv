,Title,Translator,Lang,Author,Text
0,אמי,,,גרשום שופמן,"
בשעה קשה הגיעתני הידיעה מעיר־מולדתי, כי עוד אמי חיה. ואני כמעט שבטוח
הייתי, שנתיתמתי ממנה זה כבר, זה כבר. קשר־המכתבים ביני ובין בית־הורי
ניתק במהומת העתים – והמות הגדול הלא בּילע שם בינתיים ולא חמל!
והנה מכתב ובו תמונת אשה זקנה, זרה כמעט (כשנפרדתי ממנה, היתה כבת
ארבעים, ועתה הרי היא כבת שבעים); אבל לאט לאט… מטפחת על ראשה – כמו
אז. המצח היקר הנה הִנוֹ.
אמי, אמי!..
הוּקל ללב. כאילו יש בכוחה לחלצני, להצילני. עוד ילדים אנו כולנו,
ילדים.



"
