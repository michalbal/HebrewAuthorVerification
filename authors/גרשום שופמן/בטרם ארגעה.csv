,Title,Translator,Lang,Author,Text
0,בטרם ארגעה,,,גרשום שופמן,"

צפיפות במקלט עם דמדומי בוקר. חבלי שינה ושרידי חלומות נסוכים על פני
בנות־השכנים הרכות בשנים. מבעד ללהג הרב קולטת האוזן כעין זמזום אוירון דק
מן הדק.
קורא, מושך החוץ – ואתה עובר את הסף. הס!.. דממה וחוסר תנועה. ורק אנקורים
מצייצים בשיחים הטלולים. הצצת אל השמש העולה, ומוכה־סנוורים אתה רואה רגע
את הכל בגוון אדמומי. אבל הנה שבה לך ראייתך – והעולם זך וצלול מבראשונה.
עמוק ומלא תוכן כל פּרט – כאשר יראה ויחוש אותו פרפר בן־יומו. הנה נזדעזע
הזלזל לאחר שהאנקור חרד מעליו ופרח לו; והנה כאן איחרת ולא ראית את הצפור
כלל – ורק את הזלזל הנך רואה ברטטו…
מה נהדר היקום בטרם אַרגעה!

"
