,Title,Translator,Lang,Author,Text
0,ביותר מזה לא חפצתי!,,,גרשום שופמן,"



לתוך הטראם נכנסה נערה, שכמותה לא ראיתי זה עידן ועידנים.
מהללו המועטות, שמפתיעות אותנו ביפין דוקא לאחר שכבר נעשינו ספקנים קצת
ביחס לעולם האהבה, לאחר שכבר התגנב אלינו הרהור: מי יודע, אם לא הפרזנו
משהו?
והנה – לא, לא הפרזנו!
הכאב המתוק הנצחי חזר וניעור וערפלי אהבות ראשונות ליפפוני
– אף־על־פי שכבר באתי בימים ועל ידי ישב עתה בני, בן השש. – טיפוס זה אני
מכיר בעצם. הרי זו אותה הנערה, שעליה אנו חולמים כל ימינו, מבלי להשיגה
לעולם; שאינה נכבשת על ידי שום איש, אלא מופיעה, כמיטיאור, על הקוֹרסוֹ,
ברכבת או בחשמלית – ונעלמת.
הנה היא קמה ויוצאת, ובדרכה אחזה בסנטר בני וליטפה את לחיו משהו:
– הנך נער יפה!
הייתי כמאושר. ביותר מזה לא חפצתי!



"
