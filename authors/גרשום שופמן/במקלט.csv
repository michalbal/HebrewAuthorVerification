,Title,Translator,Lang,Author,Text
0,במקלט,,,גרשום שופמן,"
מאין מקלט ממש בביתם זה הצטופפו הדיירים המעטים, רובם נשים, אחרי חצות,
למטה, בחלל הכניסה, לנוכח כוכב יחידי גדול בשיפולי הרקיע (מאדים).
– אמא, מה שם הכוכב הזה? – שאל נער קטן.
האם, מרת־נפש, מן המעפילים, פליטת צרות וזוועות והפצצות, ענתה:
– איני יודעת.
– היש שם אנשים?
– איני יודעת.
– שמעתי, כי גם שם יש אנשים – הפציר הנער – אמרי נא!
האשה יצאה מגדרה:
– למה לך אנשים שם, ילד?! המעט לך אלה כאן?! תן מנוחה!



"
