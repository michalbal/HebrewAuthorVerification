,Title,Translator,Lang,Author,Text
0,ברק בעב־הענן,,,גרשום שופמן,"
מצלצלות הכנסיות בלי הפוגות. הרי הן פתוחות כלפי חוץ, ונראים הנרות
הדולקים באימה החשכה שבתוכן. ונוסף על אלו הישנות, העתיקות, הקודרות, עוד
הולכות ונבנות כנסיות חדשות בפרברי העיר.
– “הפנתר”! – מכריז העלם על גליונות העתון הפאשיסטי שבידו.
– “הקרב”! – עונה לעומתו הבחור של צלב־הקרס, בהכריזו על עתונו הוא.
שניהם צעירים חזקים, גזעיים, לבושים חולצות כתומות, ומגבעותיהם משובצות
ציוּני־מתכת שונים, שמוסיפים להם חוסן מיוחד.
רעל בגליונותיהם, חשכת קדומים ושיסוּי המונים – והעוברים והשבים קונים,
קונים…
נדכיתי מאוד.
והנה פתאום, כברק בעב־הענן:

“הדגל האדום”!!..

פילסתי לי נתיב גם אל צעיר זה, כדי להסתכל מקרוב אף בו. לא חולצה כתומה
ולא ציוּני מתכת במגבעת, אלא בגדי עוני פשוטים, – ברם הגוף חזק, חזק אף
הוא. הזינותי עיני ארוכות בעורף־הברזל שלו – ונרגע הלכתי לדרכי.
"
