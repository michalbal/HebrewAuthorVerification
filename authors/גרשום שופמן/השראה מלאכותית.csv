,Title,Translator,Lang,Author,Text
0,השראה מלאכותית,,,גרשום שופמן,"
דבר אמיתי מלהיב את כותבו מצד עצמו, מה שמעיד על אמיתוּתוֹ, באופן שאין
שום צורך אז בהשראה מלאכותית. להיפך, זו עוד עלולה להזיק. נוף־טבע נבחר,
ארמון רוֹמנטי עתיק וגו', שהמשורר מתישב שם לשם “שטימוּנג” לכתוב את דברו,
עשויים לטשטש את חזון לבו. לפני הרמת המסך מכבים את הנברשות באולם.
ואם הדבר מצד עצמו אינו מלהיב, – הרי כל האמצעים המלאכותיים אינם באים
אלא להחליש את כוח־הביקורת ולהתעות בשוא. עירור כזה מטעה לפעמים לחשוב
לענין נפלא גם אַבסוּרד גמור.
הנה כי כן נכתבים רומנים ופואימות ארוכים־ארוכים בארמונות עתיקים, למראה
הים, בין הרים וגו', נכתבים ב“רוח הקודש” כביכול, – ואילו אנו, הקוראים
העניים, שקוראים את כל אלה אחר כך בכפיפה של חולין, נחנקים ממש בשעמומם
הנורא.



"
