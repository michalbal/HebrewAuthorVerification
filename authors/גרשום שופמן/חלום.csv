,Title,Translator,Lang,Author,Text
0,חלום,,,גרשום שופמן,"
חלום כבד חלם על משכבו בלילה המשורר הזקן הנערץ. בחלומו והנה משורר צעיר
גדול צץ פתאום, והרי הוא, המשורר הזקן, קורא אי־בזה דבר ממנו, מהמשורר החדש
הזה. הוא קורא ומזדעזע – איזה כוח, איזה כוח! הלא זאת, ורק זאת,
רצה הוא עצמו לומר בכל מה שכתב במשך חמישים שנה, ולא עלתה בידו, והנה בא
איזה צעיר, נער כמעט – ואמר!
הוא הקיץ נוגה מאד. אבל התעשת תיכף והעלה את הדבר, ישר מתוך החלום, על
הנייר.
דבר זה הפתיע־הלהיב את העולם וביצר את עמדתו של המשורר הזקן ביצוּר אחרון –
ואיש לא ידע, כי גנוב הוא אתו.



"
