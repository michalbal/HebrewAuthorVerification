,Title,Translator,Lang,Author,Text
0,חלומות,,,גרשום שופמן,"

וחתתני בחלוֹמוֹת

(איוב)
הם מתנדפים עם בוקר, אבל מה רב שלטונם בנוּ בשנתנוּ בלילה! ויש אשר שלטון
זה נמשך גם אחרי היקיצה. כבדים החלומות במיוחד – כשאנו שרוּיים בצער מה;
שום כוח־דמיון לא ימציא תרכובת תעתועים ערמומיים ומדכאים כאלה. להטי ארג
ממלכוּת השגעון… כל צער שבעולם לא היה נורא כל כך, אילמלא חלומות־הלילה
הרעים הכרוכים בו.
איני ירא מפני מחלה אנוּשה איני ירא מפּני המות עצמו, אבל ירא אני מפני
החלומות הנכונים לי בלילות ההם.
"
