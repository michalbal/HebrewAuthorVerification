,Title,Translator,Lang,Author,Text
0,טאטוּסיוּ!..,,,גרשום שופמן,"
עלם עדין וחולה מפליטי פולניה, שניצלו בדרך נס, צילצל בדלת הרופא, שזה לא
מזמן בא עם משפחתו מפולניה אף הוא. נערה כבת שבע־עשרה, מדהימה ביפיה, פתחה
לו, הכניסתהו ישר לחדר־הקבלה הריק וקראה:
– טאטוּסיוּ!..
קריאה זו, שהכילה רוֹך כל כך, הידהדה באזניו כל שעת הבדיקה והוא שמע את
דברי הרופא ולא שמע, ענה על שאלותיו ולא ענה. והנה זה שואל אותו:
– עוד אביך חי?
– לא.
– באיזו מחלה מת?
העלם קימט והקדיר את מצחו בזכרו את אביו, אשר נספּה עם הרבים בשוֹאה
הגדולה, ונאנח עמוקות:
– טאטוּסיוּ!..



"
