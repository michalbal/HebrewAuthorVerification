,Title,Translator,Lang,Author,Text
0,נתיב־החלב,,,גרשום שופמן,"
חצות בפרבר. האיפול במילואו. חושך ושחור. שאגות הארי בגן־החיות נשמעות
כאנחות. בקולי קולות אנושיים מיבבים התנים בשדות הסמוכים, בקולי קולות
אנושיים.
ורק נתיב־החלב ברקיע מושך אליו את העינים בכוח – חתימת אור יחידה באופל
הכללי. הסתכלתי בו ארוכות, הסתכלתי עד בוש. בכתמי אור רוטטים אלה, שם, שם
בשמי השמים, נתרכזה רגע כל ההויה –
נתיב־החלב אל נא יוקח מעל ראשנו!



"
