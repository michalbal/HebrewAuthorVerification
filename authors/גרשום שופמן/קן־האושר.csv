,Title,Translator,Lang,Author,Text
0,קן־האושר,,,גרשום שופמן,"
סדנה של מסגר־מכונאי בקצה העיר, בחוץ, לפני צריף־קרשים. העושה במלאכה לעיני
העוברים והשבים הוא צעיר בריא, שזוף, מפויח, אדיר־שרירים. ברזל בברזל.
מאחוריו, בתוך הצריף האפלולי, שדלתו פתוחה, נראית אשתו הצעירה.
האומנם כאן הם דרים? בצריף עלוב, אטום, נטול־חלונות זה? האין ידם משגת
לרכוש להם דירה הגונה באחד הבתים בעיר? ברם, לפי ארשת פניו של האיש,
עֵרנוּתוֹ וזריזותו וחשק־העבודה שלו ניכר, שהוא שמח בחלקו מאוד.
אני מטייל תכופות בפרבר זה, ומדי פעם בפעם, בעברי על פני הסדנה, הריני אוהב
להציץ לתוך הצריף שמאחוריה, לתוך האפלולית, בה נבלעת האשה הצעירה…
מבתים חדשים נהדרים מורכבת העיר; ובבתים דירות מרוהטות נהדרות, מפוארות,
נפלאות, אבל האושר האמיתי, נדמה, מקנן דוקא כאן, בתוך צריף אפלולי זה.



"
