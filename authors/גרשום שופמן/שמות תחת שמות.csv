,Title,Translator,Lang,Author,Text
0,שמות תחת שמות,,,גרשום שופמן,"
במסדרוני בית־המשפט יושבים אנשים על ספסלים, איש איש מול ה“חדר” הנקוב
בפתק־ה“הזמנה” שלו, ומחכים עד שייקראו בשם. ופקידים יוצאים תכופות
ומכריזים מעל הגליון שבידם שמות שונים ומשונים, שמהדדים בחלל זה עלובים,
מגוחכים, מחוּללים…
כך יושבים הם כאן, איש איש מול “חדרו” המסומן במספר, איש איש ואַבנו
בכבֵדו. הנה מובלים אסירים בידי שוטר לאורך המסדרון – לשם איזו עבודה
בירכתי “הבית האפור”. דוקטורים יהודים צעירים, ללא חתימת זקן, חולפים
כאן, ותיקיהם בבית שחים, דוקטורים חדשים, שזה עתה יצאו מבית היוצר. הם
למדו בגימנסיה, באוניברסיטה, לנחת רוחן של אמותיהם הצדקניות, והכל כדי
שיוכלו סוף־סוף להשתתף אף הם בעבודת מכוֹנה כבירה, אימתנית זו, שסוחבת
בני־אדם מבתיהם אל המאסר.
ופקידים יוצאים תכופות ומכריזים בקולותיהם הבריאים, המוצקים, שמות שונים
ומשוּנים, שמהדהדים בחלל זה עלובים, מגוחכים, מחוּללים… ונפלא
הדבר: בארצות הסלביות, זכורני, הוגיעו הלבלברים הרוסיים, או הפולניים, את
לשונם בשמות:
– שלֶזינגר, פֶלדמן, זילבֶּרשטיין!..
ועתה, במדינה גרמנית, מכריזים הפקידים הגרמניים דוקא:
– סְמוּטני, פּוֹקוֹרְני, טשַייקָה!..
שמות תחת שמות.



"
