,Title,Translator,Lang,Author,Text
0,אחדות-העבודה וההסתדרות,,,דוד בן־גוריון,"



אחדות המעמד העובד – זו היתה הסיסמה שחרתה על דגלה
“אחדות-העבודה”. במרכז התנועה והמלחמה שנתחוללה סביב יצירתה של “אחדות
העבודה” לפני שלוש שנים עמדה שאלת האיחוד. במלחמתם נגד הפירודים הסידוריים
והמפלגתיים, שפוררו את ציבור הפועלים והירפו את כוחם והמעיטו את דמותם,
הבליטו והדגישו “המאחדים” את הצורך וההכרח של איחוד הכוחות ואיחוד הפעולות
עד שנראה היה לרבים ש“אחדות העבודה” עומדת אך ורק על שאיפת האיחוד.
ומשנוסדה ההסתדרות הכללית שבה קיבלה שאיפת האיחוד את תיקונה המלא וכל פועלי
ארץ-ישראל נתאחדו בהסתדרות אחת, ונוצר האורגן המשותף והכללי של כל המעמד
העובד בארץ – נדמה להרבה חברים שבזה תם תפקידה של “אחדות-העבודה”. “אותם
החברים אשר הבינו את “אחדות-העבודה” בפשטות ותמימות: איחוד כל הפעולה של
הפועלים בארץ-ישראל, ומשנוצרה ההסתדרות נוכחו לדעת כי למעשה ושלא על פי
החוקה, אין כל פעולה אשר ההסתדרות לא תכיל אותה – חברים אלה רואים
בהסתדרות כבר כיום את אחדות העבודה, בלי מרכאות” (ז. דויד: לוועידת
“אחדות העבודה”. “קונטרס”, קט""ו).
הבנה זו של “אחדות העבודה”, המצטיינת אמנם בפשטות ותמימות
יתרה, לא עמדה על עצם מהותה ותוך תוכה של “אחדות-העבודה”. ודאי היה זה עיקר
גדול ויסודי ב“אחדות-העבודה” – איחוד כל הפעולה של הפועלים, – אולם לשם
מה?
איחוד הפועלים לשם סידור עניניהם יום יום – בארץ אחרת
היתה מטרה זו מספיקה כשלעצמה, גם כשאין איזה “לשם מה” מיוחד כרוך אחריה.
אולם כלום באמת היתה פה, בארץ, מטרתה האחת והיחידה של “אחדות-העבודה” לאחד
את כל הפועלים בארץ-ישראל? כלום התמצתה בכך כל משאת נפשה – לאגד בהסתדרות
אחת את אלפי הפועלים העברים הנמצאים פה – ותו לא? כלום לא היתה שאיפה
אחרת, נעלה וכבירה, רבת תוכן וענין, עומדת מאחורי רצון האיחוד – שאיפה
שראתה באיחוד רק אחד האמצעים והתנאים להתגשמותה?
איחוד המעמד העובד לא היתה המטרה, התכלית בפני עצמה, אלא
כתנאי מוקדם למילוי שאיפתה ומגמת-קיומה של “אחדות-העבודה”: הגשמת
הציונות הסוציאליסטית. “אחדות-העבודה” לא היתה רק נושאת הרעיון
של הציונות הסוציאליסטית; היא שאפה להיות נושאת
ההגשמה של רעיון זה. זה היה תכנה ומהותה וטעם קיומה של “אחדות-העבודה”.
היא הכירה, שהגשמת הציונות הסוציאליסטית מחייבת קיום מעמד-עובד מאוחד,
רב-אונים ואדיר-רצון, חדור הכרת שליחותו ואחריותו המעמדית בשינוי-גורלו
ההיסטורי ותיקון-חייו של עמו. מתוך הכרה זו עשתה “אחדות-העבודה” גדולות
במשך זמן-קיומה הקצר. מפירורים חדלי-אונים ונעדרי-השפעה יצרה בבת אחת
גוף-פועלים מוצק רב-פעלים ותושיה, שנעשה לכוח המכריע בחיי הישוב, סידרה
פעולה תרבותית רחבה בקרב העובדים, הצעידה קדימה את התישבות-העובדים, איגדה
תנועה מקצועית והפיחה רוח-חיים חדשה בקרב הפועלים העירוניים, שקיומם
ורישומם לא היה ניכר כלל לפני כך, הניחה את היסוד לעבודות ציבוריות גדולות
ברשות העובדים ונתנה על- ידי כך פתרון לשאלת העליה. ואחרון אחרון חשוב,
יצרה את הסתדרות-העובדים הכללית והיתה לכוח המניע והפעיל הראשי בתוך
ההסתדרות.
בהסתדרות זו הצליחה “אחדות-העבודה” להגשים את איחוד המעמד העובד, אולם ההסתדרות איננה עדיין “אחדות-העבודה”; עולה היא על “אחדות-העבודה” בהיקפה ומסגרתה הסידורית, אולם
“אחדות-העבודה” לא היתה מסגרת בלבד. היא היתה נושאת רעיון ומיפעל
היסטורי, וכל עוד ההסתדרות כולה לא קיבלה ממנה גם את המורשה הזאת, כל עוד
כל חלקי ההסתדרות ואבריה, בלי שיור ניכר, לא ספגו לתוכם את תכנה המגמתי של
“אחדות-העבודה” בכל עמקו והיקפו – את תכנה רב-הצדדים של הציונות
הסוציאליסטית המתגשמת – לא נמלאה תעודתה של “אחדות העבודה”. רק מי שראה
ב“אחדות-העבודה” ברית מעמדית של אגודות והסתדרויות מקצועיות בלבד – אינו
מוצא, לאחר ייסוּד ההסתדרות הכללית, טעם וזכות לקיומה של “אחדות-העבודה”.
ואכן, כל אותם החברים שנתנו ידם ל“אחדות-העבודה” רק בגלל צורתה הסידורית
המשוכללה, אינם מוצאים בה עוד חפץ ומסתפקים בהסתדרות הכללית בלבד. אולם לכל
אותם החברים שבשבילם היתה “אחדות-העבודה” נושאת הציונות הסוציאליסטית
המתגשמת – לאלה ברור שבתוך ההסתדרות הכללית, המקיפה את כל הזרמים
והמגמות והכיוונים של ציבור הפועלים וגם אותם מחלקיו שאין להם כל מגמה
וכיוון – שבתוך הסתדרות זו צריכה להתקיים “אחדות-העבודה” מאוגדת, מבוצרת,
שלמת הרצון והמחשבה, משפעת ואקטיבית – למען הדרֵך את ציבור הפועלים
כולו ברוחה ולמען השלֵט את הציונות הסוציאליסטית בכל פעולותיה של
ההסתדרות.
“הרואים בהסתדרות כבר כיום את אחדות העבודה, בלי
מרכאות” – אינם רואים אלא מהרהורי לבם. לדאבוננו עוד רחוקה ההסתדרות מרחק
רב מהיות “אחדות-העבודה”. ולא מפני החוקה הרעה של ועידת
חיפה1, אלא בתוקף המציאות. אין ספק שמבחינה
אובייקטיבית ציבור הפועלים כולו הוא חטיבה אחת, מיוחדת ומאוחדת, ודרכו בארץ
היא רק דרך הציונות הסוציאליסטית; אבל אמונה זו
עצמה היא לעת-עתה רק נחלתה של “אחדות-העבודה” והנוטים אליה, ועדיין יש
חלקים וזרמים בקרב ציבור הפועלים והמתנכרים לגמרי או למחצה ולשליש ולרביע
לתפקידים ולצרכים המעמדיים של הפועלים או מתכחשים לתעודתו ואחריותו
הלאומית, אלה ואלה אינם תופסים ומשיגים את האחדות הפנימית והאורגנית של
המומנט הסוציאלי והמומנט הלאומי בתנועת הפועלים הארץ. מקצתם אינם מבינים
שצרכי המעמד העובד, יצירתו ומלחמתו המעמדית, הם הם עצם צרכי התנועה
הלאומית, יצירתה ומלחמתה, ומקצתם אינם מכּירים שעצם תכליתה של השאיפה
הסוציאליסטית ומובנה העליון של מלחמת המעמד העובד היא גאולת האומה ותיקון
חייה מתוך גאולת העבודה ושלטונה. אולם אלה ואלה אינם פסולים לגבי ההסתדרות
הכללית, שאינה בודקת את הציציות של העובד ואינה שואלת וחוקרת ל“אני מאמין”
שלו. די לה שהוא עובד החי על יגיעו. יש מקום בהסתדרות לכל הדעות ולכל
הזרמים, וגם לכל נטולי-זרם. ההסתדרות הכללית היא הסתדרותו של המעמד העובד
כמו שהוא, ועליה להקיף את כל העובדים, בלי כל הגבלה בדעה ובהשקפה, וגם את
בעלי הדעות הפגומות מבחינה מעמדית או לאומית.
אולם “אחדות-העבודה” עמדה על ההכרה המעמדית המטילה על
המעמד העובד את האחריות ההיסטורית של גורל אומתו והדוחפת אותו לעצב וליצור
את חיי עמו בדמותו ובצלמו – בדמות חברת-עובדים בת-חורין.
מאמינים אנו, שהכרה זו תחדור לתוך כל ציבור הפועלים ותפעם
בלב ההסתדרות כולו, אבל הדבר הזה יקום ויהיה לא מאליו, לא מתוך המהלך
הפאטאלי של צעדי ההיסטוריה, אלא מתוך התערבות בת-הכרה ואדירת-רצון של קיבוץ
מאוגד במטרה ובמגמה ברורה, הפועל לא כפרודות פזורות באקראי ולעת מצוא, אלא
כגוש מוצק אחד, המשפיע ומדריך בכיוון מסוים ובתכנית קבועה ושיטתית, ז""א של
מפלגה סוציאליסטית אקטיבית ובת-משמעת הפועלת ומפעילה בתוך ההסתדרות
ומחוצה לה, מפלגה שמגמתה היא לא לגרוע מחוג פעולתה ויפוי-כוחה של ההסתדרות
המעמדית, אלא להוסיף עליה; מפלגה שאדיר חפצה הוא –
השלטת ההסתדרות על כל עניני העובדים והשלטת העובדים בחיי האומה והחברה,
אולם מפלגה אשר לא תהפוך את ההסתדרות למפלגה ולא תגזור על הציבור
כולו לדגול בדעותיה ובשמה, אלא תחנך על-ידי פעולה מתמדת ושיטתית בתוך
ההסתדרות ומחוץ להסתדרות את כל חלקי המעמד העובד ברוחה.
החברים השוללים את זכות קיומה של “אחדות-העבודה” בתור
מפלגה, מבססים את שלילתם על הגנת ההסתדרות, שלמותה, ומלוא הקומפטנציה שלה.
המגינים האלה על ההסתדרות בפני “אחדות-העבודה” מתפרצים לתוך דלתיים פתוחות.
אין “אחדות העבודה” מציגה את השאלה: מפלגה או הסתדרות; כך הציגו את השאלה המפלגות שהתנגדו לייסוד ההסתדרות ושלא השלימו
עד היום את מגמתה רבת-התקיפות של ההסתדרות להרחבת הגבולין ולהשלטת ההסתדרות
על כל עניני הפועלים, הישוביים והכלכליים, התרבותיים והציבוריים.
“אחדות-העבודה” לא תתנכר ליציר רוחה ולא תצר את צעדיו. לא מפלגה המתחרה
בהסתדרות ומצמצמת את גבולה רוצה וצריכה להיות “אחדות-העבודה”, אלא להיפך,
עוזרת ומסייעת נאמנה ומסורה להסתדרות, שתדאג בלי-הרף לבצרונה וחיזוק השפעתה
והעשרת תכנה עד שתהא ההסתדרות באמת ל“אחדות-העבודה”, לא רק בצורתה
הסידורית, כי אם גם במלוא תכנה והכרתה
הציונית-הסוציאליסטית.
בלי קיומה של “אחדות העבודה”, בלי קיומה של מפלגה
ציונית-סוציאליסטית, ערה ותקיפה, רבת-פעלים והשפעה, עומדת ההסתדרות, ואתה
יחד ציבור הפועלים, לפני סכנה של התפוררות ודלדול, ירידה והתרוקנות מוסרית,
אפס-פעולה והשפעה מדינית. סימני שקיעה אלה נראים כבר במחננו, והמבוכה
והרפיון של “אחדות-העבודה” מוועידת חיפה ואילך הם הם שגרמו לכך.
* * *
ההסתדרות מאחדת ומאגדת את חבריה על יסוד ענינים ופעולות
משותפים. לפני היוסד ההסתדרות עמדה גם “אחדות-העבודה” בעיקר על הפעולה
המאוחדת. שאלות פרוגראמתיות לא תפסו בה את המקום המרכזי. “אחדות העבודה” זו
איננה עוד. לאחר שההסתדרות ירשה את תכנית פעולתה וצורת ארגונה של
“אחדות-העבודה”, נהפכה זו למפלגה המאחדת את חבריה על יסוד תכנית ועמדה
משותפת בשאלות העיקריות של חיי העובדים ושאיפותיהם. בירור העמדה והתכנית
של “אחדות-העבודה” – שלא נעשה עדיין לאחר ועידת חיפה – הוא התפקיד הראשי של
הוועידה הקרובה, שתהיה במובן ידוע ועידת היסוד של “אחדות-העבודה”
החדשה.
השאלה המרכזית שעל “אחדות-העבודה” לפתור אותה או לחפש לה
פתרון – היא שאלת הדרכים והאופנים של הגשמת הציונות
הסוציאליסטית.



תל-אביב, כ“ג בשבט תרפ”ג




ועידת הייסוד של ההסתדרות.  ↩



"
