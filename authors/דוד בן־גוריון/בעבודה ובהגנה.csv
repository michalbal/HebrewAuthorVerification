,Title,Translator,Lang,Author,Text
0,בעבודה ובהגנה,,,דוד בן־גוריון,"

בַּמוֹלֶדֶת, בַּלַּיְלָה הָרִאשׁוֹן


מִיָּד כְּשֶׁיָרַדְתִּי מֵעַל הָאֳנִיָּה וְנִפְטַרְתִּי מֵעִסְקֵי
הַ“גּוּמָרוֹק” (בֵּית-הַמֶּכֶס) מִהַרְתִּי לְפֶתַח-תִּקְוָה. חֲבֵרַי
הִפְצִירוּ בִּי לְהִשָׁאֵר בְּיָפוֹ לְיָמִים אֲחָדִים, אֲבָל לֹא
יָכֹלְתִּי לְהַבְלִיג עַל תְּשׁוּקָתִי הָעַזָּה לִרְאוֹת פְּנֵי
מוֹשָׁבָה עִבְרִית, וְלִפְנוֹת עֶרֶב בְּאוֹתוֹ יוֹם הִגַעְתִּי
לַמֶּטְרוֹפּוֹלִין1 שֶׁל מוֹשְׁבוֹתֵינוּ בּאֶרֶץ-יִשְׂרָאֵל. וְאוֹתוֹ
לַיְלָה, הַלַּיִל הָרִאשׁוֹן עַל אַדְמַת הַמּוֹלֶדֶת, נֶחְתַּם בְּלִבִּי
בְּגִיל-נִצָּחוֹן. עֵר הָיִיתִי כָּל אוֹתוֹ הַלַּיְלָה – מִי יִישַׁן
לַיִל רִאשׁוֹן בָּאָרֶץ? שְׁכִינַת הַיַלְדוּת וְהַחֲלוֹמוֹת חָגְגָה
חַג-נִצְחוֹנָהּ. הֲרֵינִי בְּאֶרֶץ-יִשְׂרָאֵל, בִּכְפָר עִבְרִי
שֶׁשְּׁמוֹ “פֶּתַח-תִּקְוָה”.


יִלְלַת הַשּׁוּעָלִים בַּכְּרָמִים, נְעִירַת הַחֲמוֹרִים בָּרְפָתִים,
קִרְקוּר הַצְּפַרְדְּעִים בַּבְּרֵכוֹת, רֵיחַ הַשִּׁטָּה2 הַדָּשֵׁן,
הֶמְיַת גַּלֵי-הַיָּם מֵָרחוֹק, צִלְלֵי הַפַּרְדֵּסִים בָּאֲפֵלָה,
מִקְסַם הַכּוֹכָבִים בַּתְּכֵלֶת הָעֲמֻקָּה, הַשָׁמַיִם הַגְּבוֹהִים,
הַבְּהִירִים וְהַחוֹלְמִים – הַכֹּל הִזְכִּיַרַנִי.


נהְיֶה הַחֲלוֹם. כֻּלִי סְחוּף-אשֶׁר וַעֲדַיִן הַכֹּל תָּמוּהַּ וְזָר.
כְּאִלוּ הָיִיתִי מְרַחֵף בְּמַמְלֶכֶת הָאַגָּדָה. הַאֻמְנָם?.. וְזוֹכֵר
אֲנִי כָּל פִּרְטֵי-הַנְּסִיעָה: הַפְּרִידָה, הַהַפְלָגָה בַּיָּם,
הַהִתְקָרְבוּת לְחוֹפֵי-הָאָרֶץ – כָּל הַמַּעֲבָר מִשָּׁם לְכָאן.
הַנֶּפֶשׁ סוֹעֶרֶת, וְרֶגֶשׁ אֶחָד שֶׁשְּׁמוֹ “הִנְנִי
בְּאֶרֶץ-יִשְׂרָאֵל”, שׁוֹלֵט בְּקִרְבִּי – וַעֲדַיִן אֲנִי מְהַרְהֵר:
הַאֻמְנָם? אַךְ אֶרֶץ-יִשׂרָאֵל הִנָּה פֹּה עַל כָּל צַעַד וָשַעַל…
מִתְהַלֵּךְ אֲנִי עַל אַדְמַת הַמּוֹלֶדֶת. עַל רֹאשִׁי שְׁמֵי הָאָרֶץ
וּצְבָא כּוֹכְבֵיהֶם – וְשָׁמַיִם וְכוֹכָבִים אֵלֶה לֹא רָאִיתִי עַד
הַיּוֹם. כָּל הַלַּיְלָה יָשַׁבְתִּי וְהִתְיַחַדְתִּי עִם הַשָּׁמַיִם
הַחֲדָשִׁים.



יָפִים הַלֵילוֹת בִּכְנַעַן


יָפִים הַיָּמִים בְּאַרְצֵנוּ, יָמִים שְׁטוּפֵי-זֹהַר וּמְלֵאֵי-זִיו,
עֲשִׁירֵי מַרְאוֹת הָרִים וְיָם. אַךְ נֶהְדָּרִים פִּי שִׁבְעִים
וְשִׁבְעָה הֵם הַלֵּילוֹת: לֵילוֹת עֲמֻקֵּי-סוֹד
וּמְעֻלְּפֵי-מִסְתּוֹרִין3. נִטְפֵי-הַפָּז4 הַיּוֹקְדִים5,
הָרוֹטְטִים6 בְּכִפַּת-הַתְּכֵלֶת7 הָרַכָּה, הָאַפְלוּלִית
הַזַּכָּה שֶׁל לֵילוֹת-הַסַּהַר, עֵין-הַבְּדֹלַח8 שֶׁל
אֲוִיר-הֶהָרִים הַשָּׁקוּף9 – הַכֹּל סָפוּג כְּלוֹת-נֶפֶשׁ,
רִמְזֵי-גַעְגּוּעִים, הֶמְיַת-סְתָרִים, וּמַשְׁרֶה הֲלָךְ-נֶפֶשׁ
עוֹרֵג10 לַאֲשֶׁר לֹא כָּאן, וְאַתָּה מַאֲזִין הֵדֵי-יַלְדוּת
בַּדְּמָמָה. וְאַגָדוֹת מִנִּי קֶדֶם וְחֶזְיוֹנוֹת אַחֲרִית-הַיָּמִים
נֶאֱרָגִים פֹּה בַּלָּאט, וְהֵם שׁוֹפְעִים לְתוֹךְ נַפְשְׁךָ
וּמַעֲרִיפִים טַל שֶׁל תִּקְוָה וְגַעְגּוּעִים עַל לִבְּךָ
הַכָּמֶהַּ11.



עֲבוֹדָה, קַדַּחַת וְרָעָב


נִשְׁאַרְתִּי לַעֲבֹד בְּפֶתַח-תִּקְוָה. כְּשָׁנָה עָבַדְתִּי
בְּמוֹשְׁבוֹת יְהוּדָה, וְיוֹתֵר מִשֶׁעָבַדְתִּי – קָדַחְתִּי
וְרָעַבְתִּי. וּשְׁלָשְׁתָּם – הָעֲבוֹדָה, הַקַּדַּחַת וְהָרָעָב – הָיוּ
חֲדָשִׁים לִי וּמְלֵאֵי-עִנְיָן. הֲרֵי לְכָךְ בָּאתִי
לְאֶרֶץ-יִשְׂרָאֵל. הַקַּדַּחַת הָיְתָה מְבַקֶּרֶת אוֹתִי בְּדַיְקָנוּת
“מַתֵּמַטִית” אַחַת לִשְׁבוּעַיִם. הָיְתָה שׁוֹהָה חֲמִשָּׁה-שִׁשָּׁה
יָמִים וְהוֹלֶכֶת. וְתָמִיד הָיִיתִי יוֹדֵעַ מֵרֹאשׁ אֶת שְׁעַת
בּוֹאָהּ, וְכִמְעַט שֶׁלֹּא טָעִיתִי אַף פַּעַם בְּחֶשׁבּוֹנִי. גַּם
אֹפֶן בִּקּוּרָהּ הָיָה קָבוּעַ וּבִלְתִּי מִשְׁתַּנֶּה. בַּתְּחִלָּה
שִׁלְּחָה בִּי קֹר עַז, שֶׁהָיָה מַרְעִיד אֶת גּוּפִי וּמְטַלְטְלוֹ
טַלְטֵלָה עַזָּה. אַךְ תֵּכֶף, כַּעֲבוֹר חֲצִי שָׁעָה, הֵמִירָה12 אֶת
הַקֹּר בְּחֹם לוֹהֵט, שֶׁהָיָה נִמְשָׁךְ שָׁלֹשׁ-אַרְבַּע שָׁעוֹת.


גַּם הָרָעָב הָיָה אוֹרֵחַ תָּכוּף: הוּא הָיָה מִתְאָרֵחַ אֶצְלִי
שָׁבוּעוֹת אֲחָדִים, לִפְעָמִים גַּם חֳדָשִׁים רְצוּפִים… בַּיּוֹם
הָיִיתִי מְנַסֶּה לְהִשְׁתַּמֵּש בְּכָל מִינֵי אֶמְצָעִים – אוֹ, לְכָל
הַפָּחוֹת, לְהַסִּיחַ דַּעְתִּי הֵימֶנוּ13. אוּלָם בַּלַּיְלָה,
בְּלֵילוֹת נְדוּדֵי-הַשֵּׁנָה, הָיוּ רִגְשׁוֹת הָרָעָב מִתְגַּבְּרִים.
הָיוּ צוֹבְטִים אֶת הַלֵּב, מַאֲפִילִים עַל הָרֹאשׁ, מוֹצְצִים לְשַׁד
הָעֲצָמוֹת, תּוֹבְעִים וּמְעַנִּים – וְהוֹלְכִים עִם שַׁחַר,
כְּשֶׁהָיִיתִי נִרְדָּם רָצוּץ וְשָׁבוּר, וּבַבֹּקֶר בִּשְׁעַת
הָרְחִיצָה רָאִיתִי שֶׁשְׂעָרוֹת רֹאשִׁי נוֹשְׁרוֹת…


וְכָךְ הָיוּ מִתְחַלְּפִים יְמֵי-עֲבוֹדָה בִּימֵי קַדַּחַת וְרָעָב,
וְחוֹזֵר חֳלִילָה, אֲבָל הַהִתְלַהֲבוּת וְהַשִׂמְחָה לֹא רָפוּ. מִי
הִשְׁגִּיחַ אָז בַּקַּדַּחַת? הַמּוּעָטִים שֶׁבָּנוּ שֶׁלֹא קָדְחוּ,
הָיוּ מִתְבַּיְּשִׁים בְּמִקְצָת מִפְּנֵי הַחֶבְרַיָּה. לָבוֹא
לְאֶרֶץ-יִשְׂרָאֵל וְלֹא לִטְעֹם טַעְמָהּ שֶׁל קַדַּחַת
אֶרֶץ-יִשְׂרָאֵלִית?!



עַלִּיזִים מִתְרוֹנְנִים


זֶה הָיָה בִּשְׁנַת 1906 – בִּתְקוּפַת הָעֲלִיָה הַחֲדָשָׁה. כָּל
אֳנִיָּה הֵבִיאָה אִתָּהּ זֶרֶם שֶׁל צְעִירִים. רֹב הַפּוֹעֲלִים
הַחֲדָשִׁים הִשְׁתַּקֵּע בְּפֶתַח-תִּקְוָה, וְאַף עַל פִּי שֶׁזֶה הָיָה
תֵּכֶף אַחֲרֵי הַ“בּוֹיְקוֹט” שֶׁל אִכָּרֵי פֶּתַח-תִּקְוָה נֶגֶד
הַפּוֹעֲלִים הָעִבְרִים – הָלַך מִסְפָּרֵנוּ וְגָדַל מִשָׁבוּעַ
לְשָׁבוּעַ.


בָּאוּ צְעִירִים מִכָּל קַצְוֵי רוּסְיָה. בָּאוּ בְּנֵי עֲיָרוֹת
וּכְרַכִּים מִפּוֹלִין, לִיטָה, ווֹלִין, דְּרוֹם-רוּסְיָה; בָּאוּ
חֲנִיכֵי בָּתֵּי-הַמִּדְרָשׁ וְהַיְשִׁיבוֹת, תַּלְמִידֵי
בָּתֵּי-הַסֵּפֶר וְהַגִּימְנַסְיוֹת. נָטַשְׁנוּ14 אֶת הַסְּפָרִים
וְהָעִיוּנִים, אֶת הַפִּלְפּוּלִים וְהַוִכּוּחִים, וְעָלִינוּ לָאָרֶץ
לִגְאֹל בַּעֲבוֹדָתֵנוּ אֶת אַדְמַת-הַמּוֹלֶדֶת. עוֹד כֻּלָּנוּ הָיִינוּ
רַעֲנַנִּים טַל-הַחֲלוֹמוֹת הָרִאשׁוֹנִים טֶרֶם יָבֵשׁ בְּלִבֵּנוּ,
וּפִגְעֵי-הַמְּצִיאוּת טֶרֶם פִּכְּחוּ15 הִתְרוֹמְמוּת-רוּחֵנוּ.
עַלִּיזִים, מְלֵאֵי הִתְלַהֲבוּת וְּמְחֻסְּרֵי-דְאָגָה הָיִינוּ,
כְּאוֹרְחַת נוֹסְעִים שֶׁגִלְּתָה מַטְמוֹנִים16 בִּנְאוֹת-מִדְבָּר.


כָּל אֶחָד רָאָה אֶת עַצְמוֹ כְּאִלּוּ נוֹלַד מֵחָדָשׁ. יָצָאנוּ
מִגָּלוּתִ לִגְאֻלָּה – לִגְאֻלָּתֵנוּ אָנוּ. הַרְחֵק הַרְחֵק עָזַבְנוּ
אֶת הַסִּמְטוֹת הַצָּרוֹת וְהָרְחוֹבוֹת הַמְלֻכְלָכִים – וְהִנְנוּ
חַיִּים עַכְשָׁיו בְּתוֹךְ גַּנִּים וּפַרְדֵּסִים, וְהַכֹּל נִתְחַדֵּשׁ
פֹּה – הַטֶּבַע, הַחַיִּים, הָעֲבוֹדָה. אַף הָאִילָנוֹת פֹּה הֵם
חֲדָשִׁים, אֲחֵרִים, לֹא כְּמוֹ הָאִילָנוֹת “שָׁם”. הֲרֵי זַיִת
וְשָׁקֵד, תֹּמֶר וְאֶקָלִיפְּטוּס – וְעַל כֻּלָם תַּפּוּחֵי-הַזָּהָב.
וּמִשֶׁלָּנוּ הֵם. אֲנַחְנוּ נוֹטְעִים אוֹתָם וּמְטַפְּלִים בָּהֶם.
שׁוּב אֵין אָנוּ יוֹשְׁבִים עַל סַפְסְלֵי הַלִּמּוּד, מִתְאַבְּקִים
בַּסְּפָרִים וְלוֹטְשִׁים מֹחֵנוּ בְּסֻגְיוֹת שֶׁל הֶבֶל – אָנוּ
עוֹבְדִים. אָנוּ שׁוֹתְלִים שְׁתִילִים. קוֹטְפִים תַּפּוּחֵי-זָהָב,
מַרְכִּיבִים אִילָנוֹת, עוֹדְרִים בַּמַּעְדֵּר, חוֹפְרִים בְּאֵרוֹת
–עוֹבְדֵי אֲדָמָה אֲנָחְנוּ, וְהָאֲדָמָה – אַדְמַת הַמּוֹלֶדֶת הִיא.
וְאֵין אָנוּ עוֹבְדִים – אָנוּ כּוֹבְשִׁים. כּוֹבְשִׁים אֶרֶץ. מַחֲנֶה
שֶׁל כּוֹבְשִׁים אֲנַחְנוּ – וּבְאֶרֶץ- יִשְׂרָאֵל – וּמַה לָנוּ עוֹד!


עָבַדְנוּ וְכָבַשְׁנוּ –וָעַלִּיזֵי נִצָּחוֹן הָיִינוּ. וּבַלֵילוֹת,
אַחֲרֵי יוֹם שֶׁל עֲבוֹדָה אוֹ שֶׁל קַדַּחַת, הָיִינוּ מִתְאַסְּפִים
בְּמִטְבַּח-הַפּוֹעֲלִים, בִּשְׁבִילֵי הַחוֹלוֹת שֶׁבֵּין הַכְּרָמִים
וְהַפַּרְדֵּסִים, וְהָיִינוּ רוֹקְדִים וְשָׁרִים, שְׁלוּבֵי-יָד, כָּתֵף
אֶל כָּתֵף וּבְמַעְגָּל – הָיִינוּ רוֹקְדִים וְשָׁרִים.



פְּגִישַׁת דּוֹרוֹת


בְּ“יַרְחֵי-הַדְּבַשׁ” הָרִאשׁוֹנִים נִרְאָה לָנוּ הַכֹּל חָדָשׁ.
“אֶרֶץ-יִשְׂרְאֵלִי”. אַךְ כְּשֶׁפָּגָה קְצָת הַשִׁכְּרוּת שֶׁל
הִתְלַהֲבוּת רִאשׁוֹנָה נִתְקַל מַבָּטֵנוּ בִּתְמוּנָה יְשָׁנָה,
הַמְבַצְבֶּצֶת מִתּוֹךְ מִסְגֶּרֶת חֲדָשָׁה – וְהַתְּמוּנָה תְּמוּנַת
הַגָּלוּת הִיא. הַשָּׁמַיִם הֵם חֲדָשִׁים – שְׁמֵי אֶרֶץ-יִשְׂרָאֵל,
וְהָאֲדָמָה הִיא חֲדָשָׁה – אַדְמַת הַמּוֹלֶדֶת. אוּלָם הָאֲנָשִׁים –
בְּנֵי הַיְּשּׁוּב, אַנְשֵׁי הַגָּלוּת הֵם וּמַעֲשֵׂי-גָלוּת
בִּידֵיהֶם… כָּמוֹנוּ אַף הֵם בָּאוּ בִּנְעוּרֵיהֶם בַּחֲלוֹמוֹת שֶׁל
גְּאֻלָּה וּבִשְׁאִיפוֹת שֶׁל כִּבּוּשׁ – אַךְ זֶה כַּמָּה פָּרְחָה
מִתּוֹכָם נִשְׁמָתָם הַיְתֵרָה וְנִשְׁתַּיְּרָה רַק נִשְׁמַת-הַחֹל,
וְהַכּוֹבְשִׁים הָרִאשׁוֹנִים נֶהֶפְּכוּ לְסִרְסוּרִים וְחֶנְוָנִים,
הָעוֹשִׂים סְחוֹרָה בְּתִקְווֹת עַמָּם וּמוֹכְרִים בִּפְרוּטוֹת אֶת
שְׁאִיפוֹת-נְעוּרֵיהֶם. וְעַל יָדָם הֻכְנַס צֶלֶם-הַגָּלוּת לְהֵיכַל
הַתְּחִיָּה וִיצִירַת הַמּוֹלֶדֶת נִתְחַלְּלָה בַּ“עֲבוֹדָה זָרָה”…


אֲנַחְנוּ הִתְמַרְמַרְנוּ עַל חִלּוּל-הַקֹּדֶשׁ וְקָרָאנוּ תְגָר17
עַל חֶשְׁבוֹנוֹת-הַכִּיס, הַמְהָרְסִים עַד הַיְסוֹד בִּנְיַן-הַתְּחִיָּה
– וְהֵם לֹא יָכְלוּ לִרְאוֹת אֶת פָּנֵינוּ. כְּמֶחָאָה חַיָּה
מַזְכֶּרֶת-עָווֹן, שֶׁאֵין מִמֶּנָּה מָנוֹס – הָיִינוּ בְּעֵינֵיהֶם.
וְהֵם הָיוּ מִתְיַחֲסִים אֵלֵינוּ בְּשִׂנְאָה כְּבוּשָׁה18 וּבְלַעַג
גָּלוּי. בֵּין הָאִכָּרִים הַיְשָׁנִים וְהַפּוֹעֲלִים הַחֲדָשִׁים
נוֹצְרָה תְּהוֹם עֲמֻקָּה.



הַגָּלִילָה


גַּם הָעֲבוֹדָה כְּשֶׁהִיא לְעַצְמָהּ, הָעֲבוֹדָה הַתְּמִידִית
בַּמַּעְדֵּר, לֹא הֵנִיחָה לְגַמְרֵי אֶת דַּעְתִּי. יוֹתֵר מִדַּי
הָיְתָה זוֹ מֵיכָנִית וְחַדְגּוֹנִית19. רֵיחַ בֵּית-הַחֲרֹשֶׁת הָיָה
נוֹדֵף מִנְּקִישָׁתָם20 הַבִּלְתִּי פּוֹסֶקֶת שֶׁל הַמַּעְדֵּרִים.
הִרְגַּשׁתִּי אֵיזֶה צִמָּאוֹן שֶׁלֹא רֻוָּה, אֵיזוֹ שְׁאִיפָה שֶׁלֹא
מָצְאָה אֶת תִּקּוּנָהּ – כְּאִלּוּ חָלָל רֵיק נִפְתַּח בַּלֵּב.
עָרַגְתִּי לְמֶרְחֲבֵי שָׂדֶה, לְגַלֵּי קָמָה21, לְרֵיחַ דֶּשֶא
וּלְשִׁירַת הַחוֹרֵש – וְהֶחְלַטְתִּי לַעֲלוֹת גָּלִילָה.



יְהוּדָה וְהַגָּלִיל


יִהוּדָה וְגָלִיל הָיוּ תָמִיד שְׁנֵי הֲפָכִים. בְּנֵי הַשְּׁפֵלָה
וְהַמִּישׁוֹר הָיוּ יוֹתֵר תַּרְבּוּתִיִּים, מְפֻנָּקִים,
קַלֵּי-תְנוּעָה וְרַכֵּי-לֵב, וּבְנֵי הֶהָרִים הָיוּ גַסִּים,
פְּשׁוּטִים, אַמִּיצֵי-לֵב וְעַזֵּי-נֶפֶשׁ וּמְעוֹרִים בְּרִגְבֵי
אַדְמָתָם. וְהֶבְדֵּל זֶה לֹא נִטַּשְׁטֵשׁ עַד הַיּוֹם גַּם בְּקֶרֶב
הַיִהוּדִים וְגַם בְּקֶרֶב הָעֲרָבִים. יִהוּדָה הִיא יוֹתֵר עֲשִׁירָה
וְתַרְבּוּתִית, וְהַגַּלִיל – יוֹתֵר אֵיתָן וְתַקִּיף. פַּלָחֵי יִהוּדָה
הֵם רְפֵי-יָד, מְקַבּלֵי-מָרוּת, וּמְעַטִּים בְּקִרְבָּם
נוֹשְׂאֵי-נֶשֶק. פַּלָּחֵי הַגָּלִיל הֵם עַזֵּי-נֶפֶשׁ, מְלֻמְּדֵי שֹׁד
וּקְרָב וְשָׂשִׂים לִקְרַאת נֶשֶׁק. הַרְרֵי הַגָּלִיל וּסְלָעָיו אָצְלוּ
מֵחָסְנָם22 עַל יוֹשְׁבֵיהֶם וְיָצְקוּ בָּהֶם רוּחַ גְּבוּרָה
וּמִלְחָמָה.


וְגַם חַיֵּי הַיְּהוּדִים בַּגָּלִיל אֵינָם דּוֹמִים לְחַיֵּי
הַיִּהוּדִים שֶׁבִּיהוּדָה. אֵין בְּמוֹשְׁבוֹת הַגָּלִיל אִכָּרִים –
“פְּרִיצִים”, בַּעֲלֵי-אֲחֻזּוֹת עֲשִׁירִים, הַמַּעֲבִידִים הַרְבֵּה
פּוֹעֲלִים. אֵין כָּאן כְּרָמִים וּפַרְדֵּסִים, בְּאֵרוֹת
וּמְכוֹנוֹת-הַשְׁקָאָה וְכָל הָעֲבוֹדָה הַמַּטָּעִית. אֲבָל יֵשׁ כָּאן
עֶדְרֵי צֹאן וּבָקָר, לוּלֵי תַרְנְגוֹלִים וְשׁוֹבָכֵּי-יוֹנִים, סוּסִים
וּמַחֲרֵשׁוֹת, מֶרְחֲבֵי שָׂדֶה וְקָמָה. לֹא עֲשִׁירָה הִיא אֲחֻזָּתוֹ
שֶׁל הָאִכָּר הַגְּלִילִי – אוּלָם רְטֻבָּה הִיא בְּזֵעַת-אַפָּיו.



מוֹשְׁבוֹת הַגָּלִיל הַתַּחְתּוֹן


בְּאוֹתָם הַיָּמִים עוֹד לֹא לָבַשׁ הַגָּלִיל אֶת צוּרָתוֹ שֶׁל
הַיָּמִים הָאֵלֶּה (1916). רֶשֶׁת הַמּוֹשָׁבוֹת וְהַחַוּוֹת, שֶׁהָפְכָה
אֶת מְחוֹז טְבֶרְיָה לִמְדִינַת-עִבְרִים קְטַנָּה, טֶרֶם נִבְנְתָה אָז.
בִּמְקוֹם כִּנֶּרֶת חָנוּ בֶּדְוֵי הַשֵּׁיךְ עִיסָא; בְּמִגְדָּל זֶה רַק
נִתְאַחֲזוּ הַגֶּרְמָנִים, שָרוֹנָה – שָׁרוֹן הָעַתִּיקָה וְרָמָה
הַחֲדָשָׁה – עֲדַיִן לֹא יָצְאָה אָז מֵרְשׁוּתוֹ שֶׁל סַעִיד-בֵּק; עַל
אַדְמַת מֶסְחָה יָשְׁבוּ בְּנֵי שֵׁבֶט צוּבֵּיח; גִּבְעוֹת פּוֹרִיָּה
וּמִצְפָּה עָמְדוּ בְּשׁוֹמְמוּתָם זֶה מֵאוֹת שָׁנָה, וּבְכָל
עֵמֶק-יִזְרְעֶאל טֶרֶם נִרְאָה חוֹרֵש מִיּשְׂרָאֵל. הַיִּשּׁוּב
הַגְּלִילִי הָיָה אָז בִּתְחִלַּת בְּרִיָּתוֹ – רַק אַרְבַּע מוֹשָׁבוֹת
קְטַנּוֹת וְרוֹפְפוֹת, שֶׁנּוֹסְדוּ לִפְנֵי שָׁלֹשׁ-אַרְבַּע שָׁנִים:
סֶגֶ’רָה, מֶסְחָה, יַבְנִיאֵל וּמִלְחַמְיָה. וּבַיָּמִים הָהֵם הָיְתָה
סֶגֶ’רָה מֶרְכַּז הַגָּלִיל הַתַּחְתּוֹן.



סֶגֶ’רָה וְתוֹשָׁבֶיהָ


מוֹשָׁבָה זוֹ הָיְתָה אֵם הַיִּשּׁוּב הַצָּעִיר שֶׁלָּנוּ. יִשּׁוּב
כְּפָרִי שֶׁל פּוֹעֲלִים עִבְרִים. פֹּה הִתְחִילָה הַהִתְיַשְּׁבוּת
הַחֲדָשָׁה שֶׁל אִכָּרִים עוֹבְדִים וְאֵינָם מַעֲבִידִים. פֹּה נַעֲשָׂה
נִסָּיוֹן רִאשׁוֹן שֶׁל עֲבוֹדָה קוֹאוֹפֶּרָטִיבִית (אָז קָרָאנוּ
לַקְבוּצָה בַּשֵׁם: “קוֹלֶקְטִיב”)23. פֹּה נוֹסַד “הַחוֹרֵש”24,
פֹּה נִתְרַקֵּם רַעְיוֹן הַשְּׁמִירָה הָעִבְרִית וּפֹה, עַל אַחַת
הַגְּבָעוֹת הַיְרֻקּוֹת, נֶחְצְבוּ הַקְּבָרִים הַרִאשֹׁונִים לְחַלְלֵי
הַשְּׁמִירָה.


מִיהוּדָה בָּאתִי לְסֶגֶ’רָה. אַחֲרֵי יִהוּדָה הָיִתָה לִי סֶגֶ’רָה
כִּמְעַט מַה שֶׁהָיִתָה לִי פֶּתַח-תִּקְוָה אַחֲרֵי הַגָּלוּת. כָּאן
מָצָאתִי אֶת אֶרֶץ-יִשְׂרָאֵל. הַטֶּבַע, הַאֲנָשִׁים, הָעֲבוֹדָה –
הַכֹּל הָיָה פֹּה אַחֵר לְגַמְרֵי. יוֹתֵר אֶרֶץ-יִשְׂרְאֵלִי. וְרֵיחַ
הַמּולֶדֶת הָיָה בּוֹקֵעַ פֹּה מִכָּל שַׁעַל אֲדָמָה. מֵעֲשָרָה קַבִּים
יֹפִי הֲרָרִי, שֶָּׁיְרדוּ לְאֶרֶץ-יִשְׂרָאֵל, נָטְלָה סֶגֶ’רָה
תִּשְׁעָה קַבִּים. הֶהָרִים מַקִּיפִים וְסוֹגְרִים אֶת הַמּוֹשָׁבָה
מִכָּל עֵבֶר. מִמִּזְרָח, מִתּוֹךְ מֶרְחַקֵּי עֵבֶר-הַיַּרְדֵּן,
נִשְׁקָפִים הָרֵי-גִלְָעד וְהַבָּשָׁן, עֲטוּפִים אֵדִים כְּחֻלִּים
וּמַרְאָם כְּגַלֵּי יָם-תְּכֵלֶת, שֶׁהִתְנַשְׂאוּ כְּלַפֵּי מַעְלָה
וְנִקְּפאוּ כְּשֶׁהֵם תְּלוּיִים וְעוֹמְדִים; מִצּפוֹן מִתְרוֹמֵם
זְקַן-הֶהָרִים, שֶׁמִּשִׁכְמוֹ וָמַעְלָה הוּא גָּבוֹהַּ מֵעַל כָּל
הָרְכָסִים25 הַגַּבְנוּנִיִּים – הַחֶרְמוֹן הַשָׂב, הַמִתְנוֹסֵס
בְּמִצְחוֹ וּבְלוֹרִיתוֹ הַלְּבָנָה וְצוֹפֶה עַל פְּנֵי כָּל אֶרֶץ
הַגָּלִיל; וּמִדָּרוֹם מִתְנַשֵּׂא בִּבְדִידוּתוּ הַיְּהִירָה הַתָּבוֹר
– הַשּׁוֹמֵר הַנִּצְחִי שֶׁל עֵמֶק-יִזְרְעֶאל. הַמּוֹשׁבָהָ עַצְמָהּ
בְּנוּיָה בְּמִדְרוֹן-הָר – שְׁתֵּי שׁוּרוֹת בָּתִּים הָעוֹמְדִים זֶה
עַל גַּבֵּי זֶה וּמֻקָּפִים חֻרְשׁוֹת שֶׁל אִילָנֵי-אֵקָלִפְּטוּס
וַעֲצֵי-פִּלְפְּלִין וְנִרְאִים מֵרָחוֹק כִּשְׁלַבֵּי-סֻלָּם
הַמּוֹבִילִים לְרֹאשׁ הַגִּבְעָה; וּלְמַעְלָה – עַל פִּסְגַּת
הַסְּלָעִים – בְּנוּיָה הַחַוָּה.


וְלֹא רַק טֶבַע הַמּוֹשָׁבָה אֶלָּא גַם יִשּׁוּבָה הִצְטַיֵּן בִּשְׁלַל
צְבָעָיו. אוּכְלוֹסֶיהָ הַמּוּעָטִים, בּעֵרֶךְ, הָיוּ רַבֵּי גְוָנִים
וּלְשׁוֹנוֹת.


בְּתוֹךְ חֲמֵשֶׁת מִנְיְנֵי אִכָּרֶיהָ וּפוֹעֲלֶיהָ נִמְצְאוּ יִהוּדֵי
כּוּרְדִיסְטַן רַחֲבֵי-הַכְּתֵפַיִם וּגְבוֹהֵי-הַקּוֹמָה הַנִּבְעָרִים
מִכָּל דַּעַת כְּשִׁכְנֵיהֶם הַכּוּרְדִים; בְּנֵי תֵימָן הָרָזִים
וְהַצְּנוּמִים, הַמֻּפְלָגִים בְּדַעַת הַלָּשׁוֹן הָעִבְרִית וְהַתּוֹרָה
הַיְּהוּדִית הַמָּסָרְתִית; צְעִירֵי רוּסְיָה, חֲנִיכֵי הַהַשְׂכָּלָה
וְהָרֶבוֹלוּצְיָה; יְלִידֵי הָאָרֶץ, אַשְׁכְּנָזִים וּסְפָרַדִּים,
שֶׁיָּצְאוּ מִיִשִׁיבוֹת צְפַת וּטְבֶרְיָה לֶאֱחֹז בְּאֵת וּמַחֲרֵשָׁה;
“גֵּרִים”, אִכָּרִים רוּסִים מֵעַל גְּדוֹת הַיָּם הַכַּסְפִּי
שֶׁנִתְיַהֲדוּ וּבָאוּ לַעֲבוֹד בְּמוֹלֶדֶת דָּתָם הַחֲדָשָׁה; צְעִירִים
סְפָרַדִּים, שֶׁנִתְחַנְּכוּ בְּבֵית-סִפרָהּ שֶׁל “כָּל יִשְׂרָאֵל
חֲבֵרִים”26, – וּבְתוֹךְ הַקָּהָל הַמְנֻמָּר27 הַזֶּה נִשְׁמְעוּ
הַלְּשׁוֹנוֹת: עִבְרִית, עֲרָבִית, אֲרָמִית (שְׂפַת הַתַּרְגּוּם עוֹדָהּ
מְדֻבֶּרֶת בְּפִי הַיְּהוּדִים הַכּוּרְדִים), יוּדִית, רוּסִית,
צָרְפַתִּית וּסְפָרָדִית. אוּלָם לֹא הָיָה זֶה דוֹר-הַפְלָגָה. קֶשֶׁר
אַמִּיץ וְחָזָק חִבֵּר וְאִחֵד אֶת קִבּוּץ הַגָּלֻיּוֹת הַזֶּה –
הָאֳדָמָה וַעֲבוֹדָתָהּ. סֶגֶ’רָה עָמְדָה כֻּלָּהּ – וּבַיָּמִים הָהֵם
הָיְתָה בְּנָדוֹן זֶה הַיְחִידָה בְּאֶרֶץ-יִשְׂרָאֵל – עַל עֲבוֹדָה
עִבְרִית, עֲבוֹדָתָם שֶׁל הָאִכָּרִים וּבְנֵי מִשְׁפַּחְתָּם, וְאַף
בַּחַוָּה שֶׁהָיְתָה שַׁיֶּכֶת לְיִקָ""א28 עָבְדוּ רַק פּוֹעֲלִים
עִבְרִים.


סֶגֶ’רָה הָיְתָה נֶחֱלֶקֶת לִשְׁנַיִם: בְּנֵי הַחַוָּה, הַפְּקִידוּת
וְהַפּוֹעֲלִים הָיוּ יוֹשְׁבִים בִּ“ישִׁיבָה שֶׁל מַעְלָה” - עַל רֹאשׁ
הַגִּבְעָה וּבְנֵי הַכְּפָר, הָאִכָּרִים, יָשְׁבוּ בִּ“ישִׁיבָה שֶׁל
מַטָּה” – בְּמִדְרוֹן הָהָר; אוּלָם בְּרִית שָׁלוֹם וְאַחֲוָה הָיְתָה
כְּרוּתָה בֵּין “דָּרֵי-מַעְלָה” וּבֵין “דָּרֵי-מַטָּה”. כִּמְעַט כָּל
הָאִכָּרִים הָיוּ צְעִירִים, מִפּוֹעֲלֵי הַחַוָּה לֶשֶׁעָבָר, וְאַחֲרֵי
שֶׁנִתְאַכְּרוּ הוֹסִיפוּ לַעֲבֹד בְּעַצְמָם. וַאֲנַחְנוּ הַפּוֹעֲלִים,
הָיִינוּ נִפְגָּשִׁים אִתָּם תָּדִיר, בַּשָׂדֶה וּבַבַּיִת, בִּשְׁעַת
הַעֲבוֹדָה וְהַמְּנוּחָה. כָּאן לֹא הָיָה כָּל זֵכֶר לְאוֹתָה הַתְּהוֹם,
שֶׁהִפְרִידָה בֵּין הָאִכָּרִים וְהַפּוֹעֲלִים בִּיהוּדָה. בִּימֵי
הַשַּׁבָּתוֹת וְהַחַגִּים הָיִינוּ מִזְדַּמְנִים יַחַד וְעוֹרְכִים
בְּצַוְתָּא הִלּוּלוֹת וְחִנְגוֹת, וּבִימוֹת הַחֹל הָיִינוּ נִפְגָּשִׁים
בַּשָּׂדֶה וְחוֹרְשִׁים אִישׁ לְיַד אָחִיו וְעוֹזְרִים וּמְסַיְּעִים זֶה
לָזֶה כַּחֲבֵרִים לַעֲבוֹדָה.


פֹּה, בְּסֶגֶ’רָה, מָצָאתִי סְבִיבַת-הַמּוֹלֶדֶת, שֶׁכָּל כָּךְ
עָרַגְתִּי לָהּ. אֵין עוֹד חֶנְוָנִים וְסִרְסוּרִים, שְׂכִירִים זָרִים,
הוֹלְכֵי-בָּטֵל הַחַיִּים מֵעֲמַל אֲחֵרִים – כָּל בְּנֵי הַמּוֹשָׁבָה
עוֹבְדִים וֶנֶהֱנִים מִיגִיעַ כַּפֵּיהֶם. הַגְּבָרִים חוֹרְשִׁים,
מְשַׂדְּדִים וְזוֹרְעִים אַדְמָתָם, הַנָּשִׁים עוֹבְדוֹת בַּגִּנָּה
וְחוֹלְבוֹת אֶת הַפָּרוֹת, וְהַיְלָדִים רוֹעִים עֶדְרֵי אַוְּזִים
בַּגֹּרֶן וְרוֹכְבִים עַל סוּסִים לִקְרַאת אֲבִיהֶם בַּשָּׂדֶה. בְּנֵי
הַכְּפָר הֵם, רֵיחַ הַקָּמָה וְהַזֶּבֶל נוֹדֵף מֵהֶם וּפְנֵיהֶם
שְׁזוּפֵי-שֶׁמֶשׁ.



בְּתַלְמֵי שָׂדֶה


גַּם הַעֲבוֹדָה שֶׁבְּכָאן הֵנִיחָה יוֹתֵר אֶת דַּעְתִּי. אֵין אוֹתוֹ
הַיֹּבֶשׁ, הַמּוֹנוֹטוֹנִיוּת, שֶׁל עֲבוֹדַת הַמַּעְדֵּר בִּיהוּדָה.
הוֹלֵךְ אַתָּה אַחֲרֵי הַצֶּמֶד29 וְנוֹהֵג בַּמַּחֲרֵשָׁה. הוֹפֵךְ
רִגְבֵי הָאֲדָמָה וּפוֹתֵחַ תֶּלֶם. וַאֲדָמָה זוֹ שֶׁאַתָּה חוֹרֵשׁ
וְזוֹרֵעַ תִּתְכַּסֶּה עוֹד מְעַט בְּיֶרֶק, לְעֵינֶיךָ תּוֹצִיא
תְנוּבָתָהּ, וְרַק יַעַבְרוּ יְמוֹת הַגְּשָׁמִים תִּבְשַׁל הַקָּמָה
וְאַתָּה תֵצֵא לִקְצֹר וְלֶאֱסֹף הַיְבוּל הַגֹּרְנָה. רוֹאֶה אַתָּה אֶת
עַצְמְךָ שֻׁתָּף לְמַעֲשֵׂי-בְּרֵאשִׁית, נֶהֱנֶה מֵעֲבוֹדָתְךָ וְשָׂמֵחַ
בָּהּ.



זָרִים שׁוֹמְרִים עַל הָרְכוּש וְהַנֶּפֶשׁ


אוּלָם גַּם פֹּה הוּעֲבָה30 טָהֳרַת מַשְׂאַת-נַפְשֵׁנוּ. – נִתְגַּלְּתָה פְּגִימָה31 חֲדָשָׁה בִּשְׁלֵמוּת הַחַיִּים הָאֶרֶץ-יִשְׂרְאֵלִיּים. אַדְמַת כְּפָר-הָרִים זֶה הָיְתָה אָמְנָם נֶעֱבֶדֶת כֻּלָּה בְּיָדַיִם עִבְרִיּוֹת – אֲבָל שׁוֹמְרָיו הָיוּ שְׂכִירִים זָרִים. בִּיהוּדָה כִּמְעַט שֶׁלֹּא הִרְגַּשְׁנוּ בַּשְּׁמִירָה הַזָּרָה. כִּמְעַט שֶׁלֹּא הִרְגַּשְׁנוּ בַּשְּׁמִירָה כָּל עִקָּר. הַמוֹשָׁבוֹת גְּדוֹלוֹת וּמְרֻבּוֹת-אוּכְלוֹסִין, הַסְּבִיבָה שְׁקֵטָה, נֶשֶׁק לֹא יֵרָאֶה כִּמְעַט בִּכְפָרֵי הָעֲרָבִים, מוֹרָאָהּ שֶׁל מַלְכוּת גָּדוֹל, וְהַבִּטָּחוֹן הַצִּבּוּרִי כִּמְעַט שֶׁאֵינֹו מֻפְרָע. לֹא כָּךְ פֹּה, בַּגָּלִיל, בֵּין הֶהָרִים. הַמּוֹשָׁבוֹת הֵן מִצְעָרוֹת32 וּצְעִירֹות. הַסְּבִיבָה פִּרְאִית, וְהַשׁכֵנִים כִּמְעַט כֻּלָּם מְלֻמְּדֵי-שׁד וּמְזֻיָּנִים. וּמְעָרוֹת הֶהָרִים וּנְקִיקֵי הַסְּלָעִים הֵם מַחֲסֶה לְכָל שׁוֹאֵף לִנְקָמָה וּלְכָל גִּבּוֹר בְּעַמּוֹ. הַגְּנֵבוֹת וְהַהִתְנַפְּלֻיּוֹת מְצוּיוֹת, וְכֹחָהּ שֶׁל הַמֶּמְשָׁלָה הוּא כְּאֶפֶס וּכְאָיִן. בִּסְבִיבָה כָּזוֹ תָּלוּי כָּל שְׁלוֹמָהּ וּבִטְחוֹנָהּ שֶׁל הַמּוֹשָׁבָה עַל שׁוֹמְרֶיהָ. בְּמוֹשְׁבוֹת יְהוּדָה נִבְלְעָה הַשְּׁמִירָה הַזָּרָה

*

בְּתוֹךְ הָעֲבוֹדָה הַזָּרָה, וְלֹא נוֹדַע כִּי בָּאָה אֶל קִרְבָּהּ. –
אֲבָל פֹּה, בְּסֶגֶ’רָה – הָעֲבוֹדָה כֻּלָּהּ מִשֶּׁלָּנוּ, עֲבוֹדָה
עִבְרִית, וּנְעוּרִים עִבְרִים תּוֹסְסִים מִסָּבִיב – וְכָל זֶה נַפְקִיד
בִּידֵי זָרִים? כְּלוּם אַף כָּאן נִהְיֶה שְׁרוּיִים בַּגָּלוּת,
לִשְׂכֹּר זָרִים, שֶׁיִשְׁמְרוּ אֶת רְכוּשֵׁנוּ ויָגֵנוּ עַל
נַפְשֵׁנוּ? הִתְחַלְנוּ לְדַבֵּר עַל לֵב הַפְּקִידוּת וְהָאִכָּרִים,
שֶׁיַעֲמִידוּ שׁוֹמְרִים עִבְרִים, אוּלָם הַלָּלוּ הִבִּיטוּ עָלֵינוּ
כְּעַל הוֹזִים וִילָדִים. ""שׁוֹמְרִים יְהוּדִים – וְהַסַּכָּנָה
הַכְּרוּכָה בָּזֶה?” הֵם לֹא הֶאֱמִינוּ לְכַתְּחִלָּה בִּרְצִינוּתָהּ
שֶׁל דְרִישָׁתֵנוּ. כְּלוּם בֶּאֱמֶת יַעֲלֶה עַל דַּעְתֵּנוּ לְסַכֵּן
לְשֵׁם אֵיזֶה “פְּרִינְצִיפְּיוֹן מֻפְשָׁט” חַיֵּי צְעִירִים? וּכְלוּם
יִמָּצְאוּ דֵי אֲנָשִׁים, שֶׁיַסְכִּימוּ לְהַשְׁלִיךְ אֶת נַפְשָׁם
מִנֶּגֶד? וּכְלוּם אֵין בַּשְּׁמִירָה הָעִבְרִית סַכָּנָה עֲצוּמָה
לִשְׁלוֹם הַמּוֹשָׁבָה? הֲרֵי הַשּׁוֹמְרִים הָעֲרָבִים, הַיּוֹדְעִים אֶת
כָּל מַחֲבוֹאֵי הַמּוֹשָׁבָה, מוֹצָאֶיהָ וּמְבוֹאֶיהָ, יִהְיוּ עַכְשָׁו
הָרִאשׁוֹנִים לְהִתְנַפֵּל וְלִשְׁדֹּד, וַאֲנַחְנוּ פֹה מוּעָטִים
וְחַלָּשִׁים, מֻקָּפִים מִכָּל צַד זָרִים וְאוֹיְבִים: פַּלָּחֵי
לוּבְּיֶה, הַכְּפָר הַיּוֹתֵר גָּדוֹל שֶׁבַּגָּלִיל הַתַּחְתּוֹן,
הַמְפֻרְסָמִים בְּחַמְסָנוּתָם וְתַקִּיפוּתָם; תּוֹשְׁבֵי כַּפְר קָנָא
הַנּוֹצְרִים, הַמְלֵאִים


אֶרֶס וְשִׂנְאַת בְּנֵי-שֵׁם; בְּנֵי הַשֵּׁבֶט צוּבֵּיח, הַחוֹנִים
בְּיַעַר סֶגֶ’רָה וּמְטִילִים אֵימָתָם עַל כָּל הַסְּבִיבָה;
הַצֶּ’רְקָסִים בְּכַפְר- קָמָא, הַמְצֻיָּנִים בִּיהִירוּתָם וְעֹז
נַפְשָׁם.


הַצֶּ’רְקָסִים, שֶׁבָּאוּ לְהִתְיַשֵּׁב בָּאָרֶץ עַל פִּי הַזְמָנָה שֶׁל
הַמֶּמְשָׁלָה הַתֻּרְכִּית, תּוֹפְסִים מָקוֹם מְיֻחָד בְּתוֹךְ
הַיִּשּׁוּב הָאֶרֶץ-יִשְׂרְאֵלִי. הַמֶּמְשָׁלָה נוֹטָה לָהֶם חֶסֶד
וּמְגִנָּה עֲלֵיהֶם יוֹתֵר מְעַל שְׁאָר הַיִּשּׁוּב. הַשֵּׁיכִים
שֶׁלָּהֶם מִתְמַנִּים לְמִשׂרוֹת צְבָאִיּוֹת חֲשׁוּבוֹת, וּבְנֵי
מִשְׁפַּחְתָּם רוֹכְשִׁים לָהֶם הַשְׁפָּעָה עֲצוּמָה בְּתוֹךְ חוּגֵי
הַפְּקִידִים. אוּלָם יִחוּס הַצֶּ’רְקָסִים וְתַקִּיפוּתָם נִשְׁעָנִים
רַק עַל עֶמְדָּתָם הַמְּדִינִית אֶלָּא גַם עַל תְּכוּנוֹתֵיהֶם
הָעַצְמִיּוֹת, וּכְלוּם אֶפְשָׁר לָנוּ לְהִתְגָּרוֹת עִמָּהֶם
בִּתְנָאִים כָּאֵלֶּה? אֲנַחְנוּ עָמַדְנוּ עַל דַּעְתֵּנוּ. תָּבַעְנוּ
אֶת עֶלְבּוֹן כְּבוֹדֵנוּ הַלְּאֻמִּי, עֶלְבּוֹן כְּבוֹדָהּ שֶׁל
עֲבוֹדַת הַתְּחִיָּה. אֲבָל טַעֲנוֹתֵינוּ וּמֶחָאוֹתֵינוּ הָיוּ
לַשָּׁוְא.


נִסִּינוּ לְדַבֵּר עַל לִבּוֹ שֶׁל פְּקִיד הַחַוָּה. הוּא הָיָה
מִתְיַחֵס אֵלֵינוּ בְּרֶגֶשׁ שֶׁל כָּבוֹד וְאֵמוּן וְנִתְקָרֵב
לְאַט-לְאַט לְהַשְׁקְפַת-עוֹלָמֵנוּ עַל עֵרֶךְ הַיִּשּׁוּב וְהָעֲבוֹדָה
הַלְּאֻמִּית בְּאֶרֶץ-יִשְׂרָאֵל. וְהוּא הוֹדָה לָנוּ, כִּי הַצֶּדֶק
אִתָּנוּ לַהֲלָכָה, אֲבָל לֹא הֵעֵז לְקַיֵּם הֲלָכָה לְמַעֲשֶׂה.
שׁוֹמְרֵי הַחַוָּה הָיוּ אָז הַצֶּ’רְקָסִים מִכַּפְר-קָמָא, חֲרוּצִים
הֵם בַּעֲבוֹדָתָם וּמְצֻיָּנִים בְּאֹמֶץ רוּחָם וּגְבוּרָתָם. שׁוּם
פַּלָּח וְשׁוּם בֵּדְוִי לֹא יָעֵז לְהִתְגָּרוֹת אֶת הַצֶּ’רְקָסִים,
וּמֻרְגָּל בְּפִיהֶם שֶׁל הַפַּלָּחִים: “פִישׁ אַכְבָּר מִן צֶ’רְקָס” –
אֵין גִּבּוֹר כַּצֶּ’רְקָס. מֶרְכַּז יִשּׁוּבָם הוּא
בְּעֵבֶר-הַיַּרְדֵּן, בִּגְלִיל קוּנֵיטְרָה בַּגּוֹלָן וּבִמְחוֹז
עָמָאן. וּבַגָּלִיל הַתַּחְתּוֹן, בֵּין סֶגֶ’רָה וְיַבְנִיאֵל, חַיִּים
הֵם בִּיחָסִים טוֹבִים אֶת מוֹשְׁבוֹת הַיְּהוּדִים שֶׁמִּסְּבִיבָם.
כִּמְעַט כָּל הַשְּׁמִירָה בַּמּוֹשָׁבוֹת הָיְתָה אָז בִּידֵיהֶם, וְהֵם
שָׁמְרוּ גַם אֶת הַחַוָּה, הַיַּעַר וְהַשָּׂדוֹת בְּסֶגֶ’רָה.
וְהַפָּקִיד שֶׁלָּנוּ לֹא הֵעֵז לְהַעֲמִיד בַּמּוֹשָׁבָה שׁוֹמְרִים
עִבְרִים וּלְעוֹרֵר קִנְאַת הַצֶּ’רְקָסִים. בְּכָל הַגָּלִיל הָיָה רַק
שׁוֹמֵר יְהוּדִי אֶחָד. זֶה הָיָה שָׁלוֹם הַכּוּרְדִי, שֶׁשָּׁמַר
בַּחֲצַר הַחַוָּה בְּסֶגֶ’רָה, אַךְ גַּם אוֹתוֹ פִּטֵר הַפָּקִיד
בְּאוֹתוֹ חֹרֶף, מִשּׁוּם שֶׁלֹּא נִמְצָא לַיְלָה אֶחָד עַל
מִשְׁמַרְתּוֹ, וְהֶעֱמִיד עַל מְקוֹמוֹ שׁוֹמֵר צֶ’רְקָסִי.


רָאִינוּ וְנוֹכַחְנוּ, שֶׁבְּבַת אַחַת לֹא נִכְבֹּשׁ אֶת הַמִבְצָר
הַזֶּה שֶׁל שְׁמִירָה זָרָה – צָרִיךְ הָיָה לִקְשֹׁר מִלְחָמָה,
לְהִלָּחֵם צַעַד אַחֲרֵי צַעַד עַל כָּל שׁוֹמֵר וְשׁוֹמֵר. גָמַרְנוּ
לֶאֱסֹר אֶת הַמִּלְחָמָה תֵּכֶף וּלְהַתְחִיל בַּשּׁוֹמֵר הַצֶּ’רְקָסִי
הֶחָדָשׁ.



נִכְבְּשָׁה הַמְּצוּדָה הָרִאשׁוֹנָה


לֵילוֹת אֲחָדִים אָרַבְנוּ לַשּׁוֹמֵר הַצֶּ’רְקָסִי וְרָאִינוּ כִּי
אֵינוֹ בָּא לַעֲמֹד עַל מִשׁמַרְתּוֹ. מַנִּיחַ הוּא אֶת “שְׁמוֹ”,
שֶׁיִּשְׁמֹר בִּמְקוֹמוֹ. כָּךְ נוֹהֲגִים הַשּׁוֹמְרִים הָעֲרָבִים,
הַיְדוּעִים בַּסְּבִיבָה בִּגְבוּרָתָם וְחַמְסָנוּתָם, וְשׁוֹמְרִים
מִתְמַנִּים עַל פִּי רֹב רַק מִתּוֹךְ הַשּׁוֹדְדִים וְהַגַּנָּבִים
הַמְפֻרְסָמִים בְּיוֹתֵר. בְּטוּחִים הֵם, שֶׁאִם רַק יֵדְעוּ
הַגַּנָּבִים שֶׁהַשְּׁמִירָה נִמְסְרָה לְיָדָם, לֹא יָעֵזּוּ עוֹד לָבוֹא
לִגְנֹב. וְאִם גַּם יִקְרֶה “מִקְרֶה לֹא טָהוֹר” – נָקֵל לָהֶם, עַל
יְדֵי יַחֲסֵיהֶם הַקְּרוֹבִים לְעוֹלַם הַחַמְסָנִים וְהַשּׁוֹדְדִים,
לְגַלּוֹת אֶת עִקְּבוֹת הַגְּנֵבָה וּלְהַחֲזִירָהּ לִבְעָלֶיהָ,
כַּמּוּבָן, לֹא בְּלִי פְּרָס הָגוּן מִצַּד בַּעַל הַגְּנֵבָה.


וְכָךְ נָהַג גַּם הַשּׁוֹמֵר הַצֶּ’רְקָסִי. בִמְקוֹם לְסוֹבֵב בְּמֶשֶׁךְ
כָּל הַלַּיְלָה אֶת חוֹמַת הַחַוָּה וּלְהִתְיַחֵד בַּחֲשֵׁכָה עִם
הַסְּלָעִים וְהָאֵקָלִיפְּטוּסִים הַמַּקִּיפִים אֶת סֶגֶ’רָה – בָּחַר
לָלֶכֶת לַכְּפָר הָעֲרָבִי הַסָּמוּךְ וּלְבַלוֹת הַלֵּילוֹת בִּמְסִבַּת
רֵעִים שִׁכּוֹרִים.

לַשָׁוְא הַעִירוֹנוּ אֶת הַפָּקִיד עַל מְלֶאכֶת הָרְמִיָּה33 שֶׁל

הַשּׁוֹמֵר הַצֶ’רְקָסִי וְעַל הַהֶפְסֵד הַכָּרוּךְ בְּשִׁיטַת שְׁמִירָה
כָּזוֹ; הוּא לֹא הִטָּה אֹזֶן לִדְבָרֵינוּ. אָז הֶחְלַטְנוּ לְהוֹכִיחַ
לוֹ בְּפֹעַל אֶת צִדְקַת דְּבָרֵינוּ. בְּלֵיל חֹשֶׁךְ אֶחָד הוֹבִילוּ
אֲחָדִים מֵאִתָּנוּ אֶת הַפִּרְדָּה הַטּוֹבָה בְּיוֹתֵר מִתּוֹךְ
הַחַוָּה – וַאֲנַחְנוּ הוֹדַעְנוּ מִיָּד לַפָּקִיד עַל
מַעֲשֵׂה-הַגְּנֵבָה. הַפָּקִיד מִהֵר לָאֻרְוָה – וְהַפִּרְדָּה
אֵינֶנָּה. תֵּכֶף צָפַר בַּחֲלִילוֹ לִקְרוֹא אֶת הַשּׁוֹמֵר, צָפַר
פַּעַם, שְׁתַּיִם, שָׁלֹש – אֵין קוֹל וְאֵין קָשֶׁב. יָצָא הַחוּצָה,
סִבֵּב אֶת הַחוֹמָה – הַצֶּ’רְקָס אֵינֶנּוּ. וּשְׁלִיחִים יָצְאוּ
לַכְּפָר הָעֲרָבִי לְחַפֵּשׂ אֶת הַצֶּ’רְקָס – וּמְצָאוּהוּ שׁוֹכֵב
נִרְדָּם תַּרְדֵּמַת-מָוֶת. הַפָּקִיד פִּטֵּר אֶת הַצֶּרְקָס וּמָסַר אֶת
הַשְּׁמִירָה לְצ. ב.34 – אֶחָד מֵחֲבֵרֵינוּ.


נִכְבְּשָׁה הַמְּצוּדָה הָרִאשׁוֹנָה.



עַל הַמִּשְׁמָר


יָדַעְנוּ שֶׁהַצֶּ’רְקָס לֹא יִשְׁתֹּק. וְאָמְנָם לֹא הָיוּ יָמִים
מוּעָטִים וּבְבֹקֶר אֶחָד הִשְׁכִּים הַפָּקִיד וּמָצָא שִׁמְשׁוֹת
הַחַלּוֹנוֹת מְנֻפָּצוֹת וּבַכְּתָלִים תְּקוּעִים כַּדּוּרֵי
“מַרְטִין”35. גֶּשֶׁם שׁוֹטֵף נִתַּךְ אַרְצָה, הַלַּיְלָה הָיָה לֵיל
סוּפָה וּסְעָרָה, וְקוֹל הַיְרִיּוֹת נִבְלַע בְּתוֹךְ הֶמְיַת
הַסְּעָרָה, וּשְׁנֵי הַשּׁוֹמְרִים לֹא שָׁמְעוּ דָּבָר. כַּוָּנָתָם שֶׁל
הַמִּתְנַפְּלִים, אוֹ הַמִּתְנַפֵּל, הָיְתָה לְאַיֵּם עַל הַשּׁוֹמְרִים
הָעִבְרִים שֶׁיִּסְתַּלְּקוּ מִן הַשְּׁמִירָה. אוּלָם טָעוּ
בְּחֶשְׁבּוֹנָם.


תֵּכֶף אַחֲרֵי הַלַּיְלָה הַהוּא הֶחְלַטְנוּ לְהִסְתַּדֵּר וְלַעֲמֹד עַל
הַמִּשְׁמָר. מִלְּבַד הַשּׁוֹמֵר הַתְּמִידִי וְעוֹזְרוֹ הוֹסַפְנוּ
מִשְׁמֶרֶת-מַסָּח שֶׁל כָּל הַפּוֹעֲלִים, זוּג לִשְׁתֵּי שָׁעוֹת, מֵעִם
חֲשֵׁכָה עַד עֲלוֹת הַשַׁחַר, שׁוֹכְבִים הָיִינוּ בָּאָסָם הַגָּדוֹל
עַל-יַד הַטַּחֲנָה; הַנֶּשֶׁק עַל צִדֵּנוּ – וְכָל זוּג בְּהַגִּיעַ
תּוֹרוֹ הָיָה יוֹצֵא וְיוֹשֵׁב בַּמַּאֲרָב, בְּתוֹךְ
מְשׂוּכַת-הַצַּבָּרִים, אוֹ בִּנְקִיקֵי-הַסְּלָעִים, לִהְיוֹת נְכוֹנִים
לְכָל צָרָה שֶׁלֹּא תָבוֹא וְלִקְרֹא לְעֶזְרַת הַנִּשְׁאָרִים בִּשְׁעַת
הַצֹּרֶךְ. הָיְתָה אָז עוֹנַת הַגְּשָׁמִים, וּסְעָרָה שֶׁלֹּא הָיְתָה
כָּמוֹהָ זֶה שָׁנִים רַבּוֹת נִתְחוֹלְלָה בְּמֶשֶׁךְ שָׁבוּעַ יָמִים
בְּכָל הָאָרֶץ. בְּמוֹשְׁבוֹת יִהוּדָה הִשִׁיר הַסַּעַר כִּמְעַט כָּל
תַּפּוּחֵי-הַזָּהָב וְגָרַם הֶפְסֵד עָצוּם לְבַעֲלֵי הַפַּרְדֵּסִים.
בְסֶגֶ’רָה נִלְוָה אֶל הַסַּעַר גַּם גֶּשֶׁם שׁוֹטֵף, וְהַחֹשֶׁךְ הָיָה
גָדוֹל וָעָב וְאִי אֶפְשָׁר הָיָה לִרְאוֹת דָּבָר בֶּמֶרְחַק צַעַד.
כְּשֶׁאֲנִי וּבֶן-זוּגִי יָצָאנוּ לְמִשְׁמַרְתֵּנוּ הָיִינוּ נֶאֱלָצִים
לֶאֱחֹז אִישׁ בְּיַד אָחִיו. הָאִילָנוֹת, הַסְּלָעִים, הַבָּתִּים,
הַכֹּל טָבַע בִּשְׁחוֹרֵי-הַמַּחֲשַׁכִּים. גַּם לְדַבֵּר זֶה לָזֶה לֹא
יָכֹלְנוּ. קוֹלֵנוּ נִטְרַף בַּסְּעָרָה, שֶׁלֹּא חָדְלָה לְיַבֵּב כָּל
הַלַּיְלָה. דּוֹמֶה הָיָה כְּאִלּוּ הַטֶּבַע נוֹסַף גַּם הוּא עַל
שׂוֹנְאֵינוּ לְנַסּוֹת אֶת כֹּחֵנוּ.


כִּשְׁנֵי שָׁבוּעוֹת נִמְשַׁךְ הַמַּאֲרָב – עַד שֶׁנּוֹכְחוּ
הַמִּתְנַפְּלִים שֶׁאִיּוּמֵיהֶם לֹא יַרְחִיקוּנוּ מִמִּשְׁמַרְתֵּנוּ –
וְנָסוֹגוּ אָחוֹר.


מֵהַנִּסָּיוֹן הָרִאשׁוֹן יָצָאנוּ וְיָדֵנוּ עַל הָעֶלְיוֹנָה…



חֹמֶרֹ אֱנוֹשִׁי וּכְלֵי-נֶשֶׁק


נִסָּיוֹן זֶה הָיָה לָנוּ הוֹרָאָה לֶעָתִיד. נוֹכַחְנוּ, כִּי לֹא דַי
לָנוּ בִּשְׁמִירָה עִבְרִית. אִם שְׁאָר הַפּוֹעֲלִים לֹא יִהְיוּ
מֻכְשָׁרִים וּמוּכָנִים לַעֲזֹר לַשּׁוֹמֵר בִּשְׁעַת סַכָּנָה – אֵין
כָּל עֵרֶךְ לַשְּׁמִירָה הָעִבְרִית וְאֵין לָהּ קִיּוּם. הַשּׁוֹמֵר
הָעִבְרִי אֵינוֹ יָכוֹל לִסְמֹךְ עַל “שְׁמוֹ”, שֶׁיִהְיֶה כִּתְרִיס
בִּפְנֵי הַגַּנָבִים וְהַמִּתְנַפְּלִים. מְחֻיָּב הוּא לַעֲמֹד כָּל
הַלַּיְלָה עַל מִשְׁמַרְתּוֹ, וְלִבְלִי לָתֵת לְכָל צַר וְאוֹיֵב לָבוֹא
בְּאִישׁוֹן לַיְלָה בִּתְחוּמֵי שְׁמִירָתוֹ. וּלְמַעַן מַלֵּא תַפְקִיד
זֶה, לֹא רַק בֶּאֱמוּנָה אֶלָּא גַם בְּהַצְלָחָה, יֵשׁ צֹרֶךְ
בְּ“רֶזֶרְב” תְּמִידִי, שֶׁיִּהְיֶה לַשּׁוֹמֵר לְעֶזְרָה וְיַעֲמֹד לוֹ
בִּשְׁעַת דָּחֳקוֹ. וְ“רֶזֶרְב” כָּזֶה זָקוּק לִשְׁנֵי דְבָרִים: לְחֹמֶר
אֱנוֹשִׁי מַתְאִים וּלְאוֹצַר-נֶשֶׁק-הָגוּן.


הַחֹמֶר הָאֱנוֹשִׁי הָיָה בָּעַיִן, אֲנַחְנוּ הָיִנוּ מוּכָנִים – אֲבָל
חָסַרְנוּ נֶשֶׁק. רַק לַאֲחָדִים מֵאִתָּנוּ הָיוּ אֶקְדּוֹחִים,
וּבְכַמָּה קִנְאָה הָיִינוּ מַבִּיטִים עַל הַמְאֻשָׁרִים הָאֵלֶּה.
הֶחְלַטְנוּ לִדְרֹשׁ נֶשֶׁק מֵאֵת הַפְּקִידוּת.



רוֹבִים, רוֹבִים…


הַפָּקִיד מִלֵּא מִיָּד אֶת דְּרִישָׁתֵנוּ. נַשְׁלְחָה עֲגָלָה מְיֻחֶדֶת
לְחֵיפָה לְהָבִיא מִשָּׁם רוֹבִים. בְּקֹצֶר-רוּחַ חִכִּינוּ לְבוֹא
הָעֲגָלָה.


שִׂיחָתֵנוּ הָאַחַת בַּיּוֹם וּבַלַּיְלָה הָיְתָה אַךְ וְרַק עַל אוֹדוֹת
הַנֶּשֶׁק. וּבַיּוֹם שֶׁבָּאָה הָעֲגָלָה מֵחֵיפָה – לֹא הָיָה גְבוּל
לְשִׂמְחָתֵנוּ. הָרוֹבִים שֶׁהוּבְאוּ הָיוּ מֵהַמִּין הַיּוֹתֵר
גָּרוּעַ, “גִּ’פְטִים” זוֹלִים – רוֹבֵי-צַיָּדִים, בַּעֲלֵי שְׁנֵי
קָנִים. בְּבֵית הַפְּקִידוּת נִמְצְאוּ אָמְנָם רוֹבִים טוֹבִים,
“מַרְטִינִים” – אוּלָם הַפְּקִידוּת לֹא הֵהִינָה עֲדַיִן לִמְסֹר
לְיָדֵינוּ נֶשֶׁק “מְסֻכָּן” כָּזֶה… מִלְתָא זוּטְרָתָא36 –
“מַרְטִין”… אַךְ בְּעֵינֵינוּ הָיוּ גַם הַ“גִ’פְטִים” כְּלִיל
הַשְּׁלֵמוּת. כְּילָדִים קְטַנִּים הִשְׁתַּעֲשַׁעְנוּ בָּרוֹבִים וְלֹא
הִנַּחְנוּ אוֹתָם מִיָּדֵינוּ אַף לְרֶגַע. בְּאִי-חֵפֶץ הָלַכְנוּ
בְּיוֹם הַמָּחָר לָעֲבוֹדָה – נֶאֱלַצְנוּ לְהִפָּרֵד מֵהָרוֹבִים לְיוֹם
שָׁלֵם! וּכְשֶׁרַק הִסְפַּקְנוּ לָשׁוּב הַבַּיְתָה וּלְפַתֵּחַ אֶת
סוּסֵינוּ וּפִרְדוֹתֵינוּ מֵרִתְמוֹתֵיהֶם – מִהַרְנוּ מִיָּד לָרוֹבִים
שֶׁלָּנוּ, וְשׁוּב לֹא זָזוּ מִתּוֹךְ יָדֵינוּ עַד שֶׁנִּרְדַּמְנוּ.
אָכַלְנוּ, טִיַּלְנוּ, הִתְרַחַצְנוּ, קָרָאנוּ, שׂוֹחַחְנוּ – וְהָרוֹבֶה
בַּיָּד אוֹ עַל הַשֶׁכֶם.


הַחֶדֶר הַגָּדוֹל בַּ“חַן” שֶׁבּוֹ יָשְׁבוּ רֹב הַפּוֹעֲלִים נֶהְפַּךְ
פִּתְאֹם לְמְלוֹן שׁוֹדְדִים. אָדָם שֶׁנִּכְנַס לְשָׁם בָּעֶרֶב רָאָה
לְפָנָיו כִּשְׁנֵי מִנְיָנִים שֶׁל בַּחוּרִים. יוֹשְׁבִים עַל הַמִּטּוֹת
וּבְיָדוֹ שֶׁל כָּל אֶחָד רוֹבֶה! זֶה מְנַקֶּה אֶת הַקָּנֶה וְזֶה
מְנַסֶּה אֶת הַקְּלִיעָה. זֶה מַכְנִיס וּמוֹצִיא אֶת הַכַּדּוּרִים וְזֶה
מְמַלֵּא אֶת הָאַשְׁפָּה – מַשְׁוִים אֶת הָרוֹבִים זֶה לָזֶה, מוֹנִים
אֶת הַשְּׁבָחִים וְהַחֶסְרוֹנוֹת שֶׁל כָּל אֶחָד, תּוֹלִים אוֹתָם עַל
הַקִּיר וְשׁוּב מוֹרִידִים, שָׂמִים עַל הַשֶּׁכֶם וּמְסִירִים – וְכָךְ
עַד שֶׁמַּגִּיעַ זְמַן הַשֵּׁנָה…



מֵהַחַוָּה לַמּוֹשָׁבָה


כְּשֶׁהַחַוָּה, כְּלוֹמַר: שְׁמִירָתָהּ, עָבְרָה לְיָדֵינוּ – שַׂמְנוּ
לִבֵּנוּ אֶל הַמּוֹשָׁבָה. וְכָאן בָּא הַמִקְרֶה בְּעַצְמוֹ
לְעֶזְרָתֵנוּ. בְּאַחַד הַלֵּילוֹת נִגְנְבוּ סוּסָיו שֶׁל הָאִכָּר י. –
חֲבֵר וַעַד הַמּוֹשָׁבָה. כְּשֶׁהִרְגִּישׁ הָאִכָּר בַּגְּנֵבָה מִהֵר
הַחוּצָה וּמָצָא אֶת הַשּׁוֹמֵר, כְּשֶׁהוּא חוֹזֵר מִן הַשָּׂדֶה. תֵּכֶף
הֻבְרַר הַדָּבָר, שֶׁהַגְּנֵבָה הִיא מַעֲשֵׂה יָדָיו. הֶחלַטְנוּ
לְנַגֵּד אֶת הַבַּרְזֶל37 כְּשֶׁהוּא רוֹתֵחַ38, וּפָנִינוּ תֵכֶף
לְוַעַד הַמּוֹשָׁבָה בְּהַצָּעָה לְהַעֲמִיד שׁוֹמְרִים עִבְרִים.
הַפַּעַם לֹא נוֹעֲזוּ שׁוּב לִדְחוֹת אוֹתָנוּ בְּטַעֲנוֹתֵיהֶם
הַיְשָׁנוֹת – וְהִסְכִּימוּ לִשְׁמִירָה עִבְרִית. נִצְחוֹנֵנוּ בַּחַוָּה
סָתַם אֶת פִּיּוֹת הַמְקַטְרְגִים הַמּוּעָטִים, וּשְׁמִירָתָהּ שֶׁל כָּל
הַמּוֹשָׁבָה נִמְסְרָה לְיָדֵינוֹ. זוֹ הָיְתָה הַמּוֹשָׁבָה הָרִאשׁוֹנָה
שֶׁהֶעֱמִידָה שׁוֹמְרִים עִבְרִים.



מִרְעֵה לַיְלָה


אַחֲרֵי שֶׁכָּבַשְׁנוּ אֶת הַשְּׁמִירָה בַּחַוָּה וּבַמּוֹשָׁבָה הָיְתָה
הַדֶּרֶךְ פְּתוּחָה לְפָנֵינוּ – לִכְבֹּשׁ אֶת הַמְּצוּדָה הַיּוֹתֵר
חֲזָקָה שֶׁל הַשְּׁמִירָה – אֶת הָ“רְבִיעָה”.


הָ“רְבִיעָה” מַתְחִילָה בְּמַחֲצִיתָהּ הַשְּׁנִיָּה שֶׁל
תְּקוּפַת-הַגְּשָׁמִים: בְּחָדְשֵׁי שְׁבָט וַאֲדָר. בְּסוֹף חֶשְׁוָן
יוֹרֵד הַ“יּוֹרֶה” וְהָאֲדָמָה הַקָּשָׁה, שֶׁנִּתְבַּקְּעָה מֵחֹרֶב
וּמִלַּהַט הַשֶּׁמֶשׁ בְּמֶשֶׁךְ שִׁבְעַת יַרְחֵי-הַחַמָּה, סוֹפֶגֶת
בְּצִמָּאוֹן אֶת הַגְּשָׁמִים, וְאָז יוֹצֵא הָאִכָּר לְפָעֳלוֹ: חוֹרֵשׁ
וְזוֹרֵעַ, מְשַׂדֵּד וְּמְפַתֵּחַ אֶת הָאֲדָמָה הַתְּחוּחָה.
הַשְּׁדֵמוֹת וְהַכָּרִים הַקֵּרְחִים מִתְעַטְּפִים יֶרֶק, הַדְּשָׁאִים
מְלַבְלְבִים. וּכְשֶׁהָעֵשֶׂב בַּיַּעַר מַגִּיעַ לְגֹבַהּ יָדוּעַ –
בְּחֹדֶשׁ שְׁבָט – מַתְחִיל הַמִּרְעֶה הַלֵּילִי, אוֹ הָ“רְבִיעָה”39.
הַסּוּסִים וְהַפְּרָדוֹת אֵינָם מוּבָאִים אַחֲרֵי הָעֲבוֹדָה לָאֻרְוָה.
הָאִכָּרִים מְעִיזִים אֶת כָּל מִקְנֵה הַמּוֹשָׁבָה, אֶת הַשְּׁוָרִים,
הַפְּרָדוֹת, הַסּוּסִים וְהַחֲמוֹרִים, אֶל הַגֹּרֶן וּמִשָּׁם –
לַמִּרְעֶה. לֹא הֲרֵי הַמִּרְעֶה הַלֵּילִי כַּמִּרְעֶה הַיּוֹמִי. לֹא
רוֹעֶה אֶחָד וְלֹא שְׁנַיִם נוֹהֲגִים בָּעֵדֶר. אֵין “רְבִיעָה” בְּלִי
שׁוֹמְרִים מְזֻיָּנִים. פֹּה, בֵּין הֶהָרִים, אָסוּר לְהַפְקִיר אֶת
הָעֵדֶר לְחֶשְׁכַת-הַלַּיְלָה. גְּדוּד שֶׁל פָּרָשִׁים וְרַגְלִים
מְזֻיָּנִים מִכַּף רַגְלָם וְעַד קָדְקֳדָם, פּוֹשֵׁט בָּעֵמֶק, אָזְנוֹ
עֵרָה לְכָל רַחַשׁ וָנִיד40, עֵינוֹ נוֹקֶבֶת אֶת הָאֲפֵלָה לִתְפֹּס
כָּל צֵל וְיָדוֹ נֶאֱמָנָה עִם הָרוֹבֶה לְקַבֵּל בְּכָל רֶגַע פְּנֵי
אוֹרֵחַ בִּלְתִּי-קָרוּא…


וְקָשָׁה וּמְסֻכֶּנֶת שְׁמִירַת הָעֵדֶר מִשְּׁמִירַת הַמּוֹשָׁבָה.


בַּמּוֹשָׁבָה יֵשׁ לוֹ לַשּׁוֹמֵר שֻׁתָּפִים בִּשְׁמִירָתוֹ – מַנְעוּלֵי
הַבַּרְזֶל שֶׁל הָאֻרְווֹת וְחוֹמַת הָאֲבָנִים סְבִיב הַבָּתִּים. הַכֹּל
סָגוּר וּמְסֻגָּר. זָר לֹא יָעֵז לְהִכָּנֵס אַחֲרֵי הַעֲרֵב-שֶׁמֶשׁ.
הַמָּקוֹם הוּא רְשׁוּת הַיָּחִיד, וְאִם רַק יִשָּׁמַע אֵיזֶה רַחַשׁ
חָשׁוּד וְנָתַן הַשּׁוֹמֵר אוֹת בַּחֲלִילוֹ וְיִירֶה בּרוֹבֵהוּ – וְכָל
בְּנֵי הַכְּפָר יָבוֹאוּ תֵכֶף לְעֶזְרָתוֹ. אוּלָם מְקוֹם הַמִּרְעֶה
רָחוֹק הוּא מִן הַכְּפָר. הַדֶּרֶךְ – רְשׁוּת הָרַבִּים, אֵין חוֹמָה
וּמַנְעוּל, הַכֹּל פָּתוּחַ. חָפְשִׁים מִתְהַלְּכִים הָעֲדָרִים
בְּמֶרְחֲבֵי הַיַּעַר וּבָעֵמֶק, בְּלִי מֶתֶג וָרֶסֶן. – אֵין שָׁעָה
מֻכְשֶׁרֶת מִזּוֹ לְחַמְסָנִים עַזֵּי-נֶפֶשׁ לִפְשֹׁט יָדָם בַּגְּדוּד.
מְרֻבִּים כָּאן נַפְתּוּלֵי הַשְּׁבִילִים וּמַחֲבוֹאֵי הֶהָרִים –וְנֹחַ
לְהִסְתַּתֵּר, לְהוֹלִיךְ שׁוֹלָל אֶת הָרוֹעִים וְהַשּׁוֹמְרִים
וּלְהַצְפִּין אֶת הַשָּׁלָל מִבְּלִי שֶׁיִּוָּדְעוּ עִקְּבוֹת
הַגַּנְּבִים, וְלִכְבֹּשׁ שְׁמִירַת הָ“רְבִיעָה” – זֶה הָיָה הַצַּעַד
הַשְּׁלִישִׁי שֶׁלָּנוּ בְּאוֹתוֹ חֹרֶף.


כִּבּוּשׁ הַשְּׁמִירָה בַּמּוֹשָׁבָה וּבַחַוָּה הִכְשִׁיר אֶת הַקַּרְקַע
לַנִסָּיוֹן הֶחָדָשׁ – וּכְשֶׁהִגִּיעָה שְׁעַת הָ“רְבִיעָה” עָלָה
בְּיָדֵינוּ לְהַכְנִיס אֲחָדִים לְתוֹךְ מִשְׁמֶרֶת הָרוֹעִים. לִמְסֹר
אֶת כָּל הַמִּרְעֶה לְיָדֵינוּ בְּבַת אַחַת נִרְאָה מְסֻכָּן יוֹתֵר
מִדַּי לִפְקִיד הַחַוָה וּלְוַעַד הַמּוֹשָׁבָה.


בִּ“רְִבִיעָה” זֹו נִתְחַנְּכָה בַּפַּעַם הָרִאשׁוֹנָה הַשְּׁמִירָה
הָעִבְרִית בַּחֲנֻכַּת-דָּמִים… אַךְ לְאָשְׁרֵנוּ, לֹא הִגִּיעוּ
הַדְּבָרִים עַד כְּדֵי מִקְרֵה-מָוֶת.



מַעֲשֵׂה גְבוּרָה שֶׁל דֹּב שְׁוַיְגֶר


בֵּין הָרוֹעִים הָעִבְרִים הָיָה גַם דֹּב שְׁוַיְגֶר41, שֶׁבָּא
לִפְנֵי שָׁבוּעוֹת אֲחָדִים לֶסֶגֶ’רָה. בִּזְמַן קָצָר זֶה הִסְפִּיק
לִרְכֹּש לוֹ מִלְּבַד אַהֲבַת כָּל הַחֲבֵרִים גַּם אֵמוּן לִבּוֹ שֶׁל
הַפָּקִיד, עַד שֶׁמָּסַר לְיָדוֹ עֲבוֹדָה כָּל כָּךְ קָשָׁה
וְאַחֲרָאִית. עַד אָז הָיִתָה הָרְבִיעָה כְּמוֹ שְׁאָר עַנְפֵי
הַשְּׁמִירָה, רַק בִּידֵי הַצֶּ’רְקָסִים – וְהֵם לֹא הִבִּיטוּ הַפַּעַם
בְּעַיִן טוֹבָה עַל חַבְרֵיהֶם הַיְּהוּדִים. גַּאֲוָתָם וְאַהֲבָתָם
הָעַצְמִית נִפְגְּעוּ. אֵלֶּה “וְלַד-אִל-מִית” יֵצְאוּ יַחַד אִתָּם, אֶת
הַצֶּ’רְקָסִים הַגִּבּוֹרִים, לַמִּרְעֶה בַּלֵּילוֹת? בְּיוֹתֵר חָרָה
לְחַסַן הַצָּעִיר, בְּנוֹ שֶׁל שֵׁיךְ הַצֶּ’רְקָסִים עַל
הִשְׁתַּתְּפוּתוֹ שֶׁל דֹּב שְׁוַיְגֶר, שֶׁהָיָה צָעִיר מְאֹד לְיָמִים,
כִּמְעַט עוֹד נַעַר. מִתְּחִילָּה חָשַׁב שֶׁהַיְהוּדִי הָרַךְ הַזֶּה
יִלְאֶה וְלֹא יַעֲצֹר כֹּחַ לְמַלֵּא אֶת הָעֲבוֹדָה הַקָּשָׁה הַזֹּאת.
– אַךְ לֵילוֹת עָבְרוּ וּ“בֶּרֶלִי” עָמַד עַל מִשְׁמַרְתּוֹ,
בַּחֲרִיצוּת, בִּגְבוּרָה, כְּרוֹעֶה מְנֻסֶּה. אָז הֵחֵל חַסַן
לְהִתְגָּרוֹת בְ“בֶּרֶלִי”, לְלַגְלֵג עָלָיו וּלְהַעֲלִיבוֹ, אַךְ דֹּב
לֹא הָיָה מֵהַנֶּעֱלָבִים וְאֵינָם עוֹלְבִים. עַל כָּל הִתּוּל
וְלִגְלוּג הָיָה עוֹנֶה בִּדְבָרִים בּוֹטִים וּבַעֲקִיצֹות חַדּוֹת, עַד
שׁפַּעַם לֹא יָכֹל עוֹד חַסַן לַעֲצֹר בְּנַפְשׁוֹ וְקָרָא לְדֹב “יִלְעַן
דִּינַךּ” (תְּקֻלַּל דָּתְךָ)– הַקְּלָלָה הַיּוֹתֵר חֲרִיפָה
וּמַעֲלִיבָה בְּעֵינֵי הָעֲרָבִים… דֹּב לֹא עָנָה דָבָר, הוּא הֵרִים
אֶת שׁוֹטוֹ וְהִצְלִיף בְּכָל כֹּחוֹ עַל פָּנָיו שֶׁל הַצֶּ’רְקָס, חַסַן
נִפְתַּע מְחֻצְפָּתוֹ שֶׁל הַיְּהוּדִי. “וְלַד אִל מִית”42 יָעֵז
לְהָרִים אֶת יָדוֹ עָלָיו, עַל בֶּן הַשֵּׁיךְ הַצֶּ’רְקָסִי! בְּחֵמָה
עַזָּה הִתְנַפֵּל עַל דֹּב – אוּלָם מִיָד הִרְגִּישׁ שְׁנֵי
שִׁבְטֵי-בַּרְזֶל צוֹבְתִים אֶת יָדָיו. דֹּב לָפַת אֶת הַצֶּ’רְקָס
וְהִפִּילָהוּ אַרְצָה וְשׁוֹטוֹ עָלָה וְיָרַד בְּלִי הֶרֶף עַל גֵּוּוֹ
שֶׁל חַסַן. אָמְנָם גַּם הוּא, דֹּב, הֻכָּה מַכּוֹת נֶאֱמָנוֹת, אַךְ
הוּא עָמַד עַל רַגְלָיו, וְהַצֶּ’רְקָס שָׁכַב עַל הָאָרֶץ. דֹּב לֹא
חָדַל לְהַצְלִיף בְּשׁוֹטוֹ עַד שֶׁהַצֶּ’רְקָס שָׁכַב בְּלִי אוֹנִים.
הוּא רַק הִסְפִּיק לִשְׁרֹק בַּחֲלִילוֹ לַחֲבֵרָיו וְהִתְעַלֵּף,
כְּשֶׁהוּא מִתְבּוֹסֵס בְּדָמוֹ… עַלִי, חֲבֵרוֹ שֶׁל חַסַן, מִהֵר
לָבוֹא, וּכְשֶׁרָאָה אֶת חֲבֵרוֹ שׁוֹתֵת דָם רָצָה לְהִתְנַפֵּל עַל דֹּב
כְּשֶׁהוּא בּוֹעֵר כֻּלּוֹ בְּאֵשׁ-נְקָמָה… אַך דֹּב כּוֹנֵן אֶת
רוֹבֵהוּ כְּלַפֵּי עַלי וְהִרְעים בּקוֹל: ""עַנְדַךּ!” – כְּלוֹמַר: אַל
תָּזוּז מִמְּקוֹמְךָ! וְכָל הַלַּיְלָה עָמַד הַצֶּ’רְקָס עַל חֲבֵרוֹ
הַמִּתְבּוֹסֵס בְּדָמוֹ וְלֹא הֵעֵז לְהָנִיעַ יָד וָרֶגֶל – וְנֶגְדּוֹ
עָמַד דֹּב, גַּם הוּא שְׁטוּף דָּם, וְהָרוֹבֶה בְּיָדוֹ…


לִפְנוֹת בֹּקֶר, כְּשֶׁהָיִינוּ מוּכָנִים לָצֵאת לַעֲבוֹדָה וְחִכִּינוּ
בֶּחָצֵר לְשׁוּב הָעֵדֶר – נִרְעַשְׁנוּ מֵהַמַּרְאֶה הַמַּחֲרִיד.
נִכְנַס דֹּב – וְכִמְעַט שֶׁלֹּא הִכַּרְנוּהוּ: פָּנָיו וּבְגָדָיו הָיוּ
אֲדֻמִּים. אַחֲרָיו נָשְׂאוּ הַצֶּ’רְקָסִים אֶת חַסַן…


כְּשֶׁרָאָה הַפָּקִיד אֶת חַסַן הַפָּצוּעַ, הַשּׁוֹתֵת דָּם, נִרְעַד
וְנִפְחַד. מָה עֲשִׂיתֶם? הַצֶּ’רְקָסִים יִנָּקְמוּ בָּנוּ – לָחַשׁ
כְּשֶׁפָּנָיו הֶחֱוִירוּ כִּפְנֵי מֵת…


אֲנַחְנוּ עָמַדְנוּ סָבִיב דֹּב – וְאִישׁ מֵאִתָּנוּ לֹא דִבֵּר דָּבָר.


הַפָּקִיד הֵעִיף עַיִן עַל חֲבוּרַת הַפּוֹעֲלִים – וְנִרְגַּע. הָעֵינַים
הַמַּבִּיעוֹת אֹמֶץ וְהַחְלָטָה הֵשִׁיבוּ לוֹ תְּשׁוּבָה מַסְפִּיקָה…


הַצֶּ’רְקָסִים לֹא הִתְנַקְּמוּ – אַחֲרֵי הַמִּקְרֶה הַזֶּה הִתְחִילוּ
לְבַקֵּשׁ יוֹתֵר אֶת חֶבְרָתֵנוּ. –


הַשְּׁמִירָה בְּסֶגֶ’רָה נִתְבַּצְּרָה וְנִצְּחָה נִצָּחוֹן גָּמוּר.
אַחֲרֵי סֶגֶ’רָה בָּאוּ גַּם מֶסְחָה וְיַבְנִיאֵל וְהִכְנִיסוּ שְׁמִירָה
עִבְרִית.



סִכְסוּכִים וְתִגְרוֹת


וְסֶגֶ’רָה שֶׁהָיְתָה רִאשׁוֹנָה לִשְׁמִירָה, הָיְתָה רִאשׁוֹנָה גַם
לְחַלְלֵי הַשְּׁמִירָה. זֶה הָיָה כַּעֲבוֹר שָׁנָה, בְּפֶסַח תרס“ט. כָּל
אוֹתוֹ חֹרֶף הָיָה אֲוִירָהּ שֶׁל סֶגֶ’רָה מָלֵא רֵיחַ אֲבַק-שְׂרֵפָה.
בֵּינֵינוּ וּבֵין אַנְשֵׁי כַּפְר-קָנָא פָּרְצוּ סִכְסוּכִים בִּדְבַר
הַגְּבוּלִים שֶׁל אַדְמַת אוּם-גָ’בְּל. פְּעָמִים אֲחָדוֹת עָלוּ
בְּמַחֲרֵשׁוֹתֵיהֶם עַל אַדְמָתֵנוּ וַאֲנַחְנוּ גֵרַשְׁנוּ אוֹתָם
בְּכֹחַ. בְּנֵי שֵׁבֶט צֻבֵּיח, שֶׁשָּׁהוּ בְּיַעַר סֶגֶ’רָה, אַף הֵם
לֹא נָחוּ. חַיְלֵי הַמֶּמְשָׁלָה43 יָרוּ אֶת הַשֵּׁיךְ חֲמָדִי
שֶׁלָּהֶם. בְּסֶגֶ’רָה הָעֲרָבִית פָּרְצוּ מְרִיבוֹת בֵּין הָעֲרָבִים
וּבֵין הַיְּהוּדִים הַכּוּרְדִים, הַיּוֹשְׁבִים שָׁם. הַפַּלָּחִים
מִלֻּבְּיָה נִתְחַצְּפוּ בְּיוֹתֵר וְהָיוּ מִתְגָּרִים
בְּעוֹבְרֵי-אֹרַח, שֶׁהָיוּ הוֹלְכִים מִסֶּגֶ’רָה לִטְבֶרְיָה. זֶה הָיָה
הַחֹרֶף הָרִאשׁוֹן אַחֲרֵי הַכְרָזַת הַקּוֹנְסְטִיטוּצְיָה
בְּתֻרְכִּיָּה – וְהַפַּלָחִים הַתְּמִימִים פֵּרְשׁוּ אֶת
הַ”חוּרִיָּה""44 בְּאֹפֶן מְיֻחָד: מִכָּאן וָאֵילָךְ לֵית דִּין45
וְלֵית דַּיָּן. הַמֶּמְשָׁלָה אֵינָהּ מִתְעָרֶבֶת יוֹתֵר, וְאִישׁ כָּל
הַיָּשָׁר בְּעֵינָיו יַעֲשֶׂה. וּמִכֵּיוָן שֶׁהֻתְּרָה הָרְצוּעָה –
נִתְרַבּוּ בְּאֹפֶן מַבְהִיל מַעֲשֵׂי הֶחָמָס וְהַשֹּׁד, הַגְּנֵבוֹת
וְהַהִתְנַפְּלֻיּוֹת.


יָמִים אֲחָדִים לִפְנֵי הַפֶּסַח קָרוּ הִתְנַפְּלֻיּוֹת אֲחָדוֹת
בְּסֶגֶ’רָה, שֶׁגָּרְרוּ אַחֲרֵיהֶן שְׁפִיכוּת-דָּמִים – אוּלָם זֶה לֹא
מָנַע בְּעַד פּוֹעֲלֵי הַגָּלִיל מִלִּפְסֹחַ אֶת הַפֶּסַח בְּמוֹשָׁבָה
זוֹ. בָּאוּ גַם הַרְבֵּה אוֹרְחִים מִיהוּדָה, כִּי לְאוֹתוֹ פֶּסַח
נוֹעֲדָה בְּסֶגֶ’רָה הָאֲסֵפָה הַכְּלָלִית שֶׁל הִסְתַּדְּרוּת
“פּוֹעֲלֵי-צִיּוֹן” הַגְּלִילִיִים.



סֵדֶר שֶׁל פֶּסַח


אַף כִּי מַצַּב הָרוּחוֹת הָיָה מְדֻכָּא קְצָת, לְרֶגֶל הַסִּכְסוּכִים
וְהַהִתְנַפְּלֻיּוֹת הַתְּכוּפִים, הֶחְלַטְנוּ לָחֹג אֶת הָחָג
וְלַעֲרֹךְ “סֵדֶר” מְשֻׁתָּף, כִּדְאֶשְׁתַּקֵּד46.


הַחֲגִיגָה נֶעֶרְכָה בַּ“חַן” הַעֶלְיוֹן, בַּחֲצַר הַחַוָּה. הַחֶדֶר
הַגָּדוֹל, שֶׁשִּׁמֵּש מִקֹּדֶם רֶפֶת לַבָּקָר וְאַחַר כָּךְ מְקוֹם
לִינָה לַפּוֹעֲלִים, נִתְקַשֵׁט לִכְבוֹד הֶחָג בְּאֹפֶן גְּלִילִי.
שְׁנֵי הַכְּתָלִים הָאֲרֻכִּיִם נִתְכַּסּוּ סִבְכֵי אֵיקַלִיפּטוס
עֲבֻתִּים וְעַנְפֵי פִּלְפְּלִים, עַד שֶׁלָּבְשׁוּ צוּרָה שֶׁל שְׂדֵרַת
אִילָנוֹת. עַל כֹּתֶל הַפְּנִים, מוּל הַפֶּתַח, נִתְּלוּ כְּלֵי-עֲבוֹדָה
וָנֶשֶׁק: מִשְּׁנֵי צִדֵּי הַחַלּוֹן הָיוּ קְבוּעִים מַחֲרֵשׁוֹת,
אִתִּים, מַשְׂדֵּדוֹת וּמַעְדְּרִים מְעֻטָּרִים זֵרֵי-פְּרָחִים, וּמֵעַל
הַחַלּוֹן הָיוּ מְשֻׁלָּבִים זֶה בָּזֶה רוֹבִים, אֶקְדֹּחִים, חֲרָבוֹת
וּפִגְיוֹנִים. פְּנֵי הַבַּחוּרִים שֶׁהָיוּ מְסֻבִּים לַשֻּׁלְחָן
הַגָּדוֹל הֵעִידוּ שֶׁהַכֵּלִים הַלָּלוּ אֵינָם מְשַׁמְּשִׁים רַק לְנוֹי
בִּלְבַד…


פָּתַחְנוּ אֶת הַסֵּדֶר בְּשִׁיר וָיַיִן, כָּרָגִיל. רוּחַ הָעַצְבוּת,
שֶׁהָיָה שׁוֹרֶה עָלֵינוּ כָּל אוֹתוֹ הַזְּמַן, נִתְפַּזֵּר לְאַט-לְאַט.
נָסוּ כָּל הַדְּאָגוֹת וְהַחֲשָׁשׁוֹת. עִם כָּל פִּזְמוֹן חָדָשׁ
גָּדְלָה הַשִּׂמְחָה, וּמִכּוֹס לְכוֹס רָבְתָה הַהִתְלַהֲבוּת – זוֹ
הָיְתָה תַּעֲרֹבֶת שֶׁל דְּבֵקוּת חֲסִידִית וְהִתְרַגְּשׁוּת
עֲרָבִית-פִּרְאִית, שֶׁהָיְתָה שׂוֹרֶרֶת בְּכָל חֲגִיגוֹת הַפּוֹעֲלִים
בּאֶרֶץ-יִשְׂרָאֵל. לַשִּׁירִים נִלְווּ רִקּוּדִים – רִקּוּדִים
פִרְאִיִּים חַסְרֵי קֶצֶב וּמִדָּה בְּלִוְיַת מְחִיאַת כַּף,
כִּמְחוֹלוֹת הָעֲרָבִים.



נִשְׁבַּת הֶחָג


עוֹד אָנוּ שָׁרִים וּמְרַקְּדִים – וְהִנֵּה הִגִּיעַ לְאָזְנֵינוּ מִן
הַחוּץ קוּל נִרְגָּז. כְּרֶגַע נִפְסַק הָרִקּוּד וְנִשְׁתַּתַּקְנוּ.
צָעִיר זָר הִתְפָּרֵץ הַחַדְרָה, וּבְקוֹל רוֹעֵד וּמְקֻטָּע וּבְפָנִים
בּוֹעֲרִים סִפֵּר לָנוּ עַל מִקְרֵה-הַהִתְנַפְּלוּת שֶׁזֶּה רַק קָרָה
לוֹ. הוּא וּמַכָּרוֹ בָּאוּ הַיּוֹם מִחֵיפָה בָּרֶגֶל. עֲרָבִי לִוָּה
אוֹתָם בְּדַרְכָּם וַחֲמוֹרוֹ נוֹשֵׂא אֶת חֶפְצֵיהֶם, שֶׁבְּתוֹכָם
הָיִתָה גַם מְכוֹנָה פוֹטוֹגְרָפִית יְקָרָה. לִפְנוֹת עֶרֶב עָבְרוּ אֶת
כַּפְר-קָנָא. בְּצֵאתָם מִן הַכְּפָר הוֹפִיעוּ לִפְנֵיהֶם מִבֵּין
הַסְּלָעִים שְׁלֹשָׁה שׁוֹדְדִים עֲרָבִים; רַק הוּא לְבַדּוֹ,
הַמְסַפֵּר, הָיָה מְזֻיָּן – בְּאֶקְדֹּחַ “בְּרֹונִינְג” – וְהֵגֵן עַל
נַפְשׁוֹ וְעַל נֶפֶשׁ מַכָּרוֹ, עַד שֶׁכָּלוּ הַכַּדּוּרִים
מֵאַשְׁפָתוֹ. הַשּׁוֹדְדִים הִתְנַפְּלוּ עַל מְלַוָּם הָעֲרָבִי, הִכּוּ
אוֹתוֹ מַכּוֹת-רֶצַח וְשָׁדְדוּ אֶת חֲמוֹרוֹ וְאֶת כָּל אֲשֶׁר עָלָיו.
כִּמְדֻמֶּה לוֹ שֶׁנִּפְצַע אֶחָד מֵהַמִּתְנַפְּלִים. כְּשֶׁהָלְכוּ
רָאָה בַּדֶּרֶךְ רְצוּעוֹת-דָּם.


כְּרֶגַע תָּפַסְנוּ אֶת נִשְׁקֵנוּ וּמִהַרְנוּ הַחוּצָה. זְמַן רַב
חִפַּשְׂנוּ עִקְּבוֹת הַשּׁוֹדְדִים – אַך לַשָּׁוְא. בִּמְקוֹם
הַמְּאֹרָע מָצָאנוּ רַק כִּתְמֵי-דָם, קַו אָדֹם אָרֹךְ הִתְפַּתֵּל
לְאֹרֶךְ הַדֶּרֶךְ – פִּתְאֹם נִפְסַק וְנֶעְלַם. מָרֵי-נֶפֶשׁ
וּמְלֵאֵי-דְאָגָה שַׁבְנוּ הַבַּיְתָה.


לְמָחָר שָׁמַעְנוּ, כִּי מִכַּפְר-קָנָא הֵבִיאוּ לְבֵית-הַחוֹלִים
שֶׁבְּנַצֶּרֶת עֲרָבִי פָּצוּעַ פֶּצַע אָנוּשׁ. לְאַחַר יוֹמַיִֹם נוֹדַע
לָנוּ שֶׁהָעֲרָבִי מֵת מִפְּצָעָיו. כְּשֶׁהֵבִיאוּ אֶת הַפָּצוּעַ
לְבֵית-הַחוֹלִים סִפְּרוּ יְדִידָיו, שֶׁהַפֶּצַע בָּא לוֹ מִידֵי
עַצְמוֹ: בְּמִקְרֶה יָרָה וְהַכַּדּוּר פָּגַע בְּגוּפוֹ. אוּלָם
בִּשְׁעַת גְּסִיסָתוֹ הוֹדָה עַל הָאֱמֶת, שֶׁיְהוּדֵי סֶגֶ’רָה
פְּצָעוּהוּ. הִרְגַּשְׁנוּ שֶׁדְּבַר מָה הוֹלֵךְ וּמִתְהַוֶּה, הוֹלֵךְ
וּמִתְרַקֵּם בָּאֲוִיר.



וְעִידָה מִפְלַגְתִּית… וְהַיָּד מְמַשֶּׁשֶׁת אֶת הָאֶקְדֹּחַ


זֶה הָיָה בּחֹל-הַמּוֹעֵד. אִישׁ מֵאִתָּנוּ לֹא עָבַד. בְּאֶחָד
מִבָּתֵּי הָאִכָּרִים, לְרַגְלֵי הַגִּבְעָה, נִתְאַסַּפְנוּ לִוְעִידַת
“פּוֹעֲלֵי צִיּוֹן” הַגְּלִילִיִּים. עַל הַפֶּרֶק עָמְדָה שְׁאֵלַת
הַקַּרְקַע. אוּלָם הַלְּבָבוֹת הָיוּ עֲסוּקִים בִּשְׁאֵלָה לֹא-הֲגוּיָה
אַחֶרֶת. כֻּלָּנוּ הָיִינוּ מְזֻיָּנִים. אָנֹכִי יָשַׁבְתִי רֹאשׁ –
אוּלָם יוֹתֵר מִשֶׁהִקְשַׁבְתִּי לְמַהֲלַךְ הַוִכּוּחִים
וְלַמַּשָׂא-וּמַתָּן הָעִיּוּנִי – הָיוּ מֹחִי וְלִבִּי נְתוּנִים
לַמַּצָּב. וְיָדִי לֹא זָזָה מִנַּרְתִּיק הָעוֹר, שֶׁבּוֹ הָיָה
הַ“בְּרוֹנִינְג” שֶׁלִי. עוֹד לִפְנֵי הָאֲסֵפָה הֶעֱמַדְנוּ מִשְׁמֶרֶת
בְּרֹאשׁ הַגִּבְעָה לְהוֹדִיעַ לָנוּ עַל הַנַּעֲשֶׂה סְבִיב הַמּוֹשָׁבָה



בְּצֵל הַמָּוֶת


עוֹד אָנוּ שׁוֹקְלִים וְטָרִים, וְהִנֵּה נִדְחַף אֶחָד מֵאַנְשֵׁי
הַמִּשְׁמָר וְהוֹדִיעַ, כִּי הָעֲרָבִים הִתְנַפְּלוּ עַל הָעֵדֶר
וְחָמְסוּ שְׁוָרִים וּפְרָדוֹת. הָאֲסֵפָה נִפְסְקָה. הַחֲבֵרִים
שֶׁבָּאוּ מִיֶּתֶר הַמּוֹשָׁבוֹת נִשְׁלְחוּ תֵּכֶף לְבָתֵּיהֶם לְהָגֵן
עַל מְקוֹמָם בִּשְׁעַת הַצֹּרֶךְ. אֲנַחְנוּ, הַסֶּגֶ’רָאִים, נֶאֱסַפְנוּ
בַּ“חַן” לָדוּן עַל הַמַּצָּב. הֶחְלַטְנוּ לְהִמָּנַע עַד כַּמָּה
שֶׁאֶפְשָׁר בְּשִׁבְעַת הַיָּמִים הָרִאשׁוֹנִים מִלְהִתְגָּרוֹת
בָעֲרָבִים. מִנְהֲגֵי גְאֻלַּת-הַדָּם עוֹדָם קַיָּמִים בְּקֶרֶב
הָעֲרָבִים. קְרוֹבֵי הַנִּרְצָח מְחֻיָּבִים לִגְאֹל אֶת הַדָּם
הַשָּׁפוּךְ, וְשִׁבְעַת הַיָּמִים הָרִאשׁוֹנִים שֶׁאַחֲרֵי הָרֶצַח הֵם
מְסֻכָּנִים בּיוֹתֵר. גוֹאֲלֵי-הַדָּם רַשָּׁאִים אָז לִשְׁלֹל וְלָבוֹז,
וְכָל הָעוֹמֵד נֶגדָּם – דָּמו בְּראשׁוֹ.


הֶחְלַטְנוּ לִבְלִי לשְׁלֹח עוֹד אֶת הָעֵדר לִרְעוֹת בַּיַּעַר הָרָחוֹק
מֵהַמּוֹשָׁבָה. אֶלָּא לִרְעוֹתוֹ בַּשָּׂדוֹת הַסּמוּכִים.


לְמָחֳרַת, אַחֲרֵי גְזֵלַת הַבָּקָר, הִתְנַפְּלוּ הָעֲרָבִים שׁוּב עַל
הַשָּׂדוֹת שֶׁבְּשׂוּק-אִל-חַאן בַּדֶּרֶךְ שֶׁבֵּין סֶגֶ’רָה וּמֶסְחָה,
וְקָצְרוּ אֶת הַשְּׂעוֹרָה שֶׁעָמְדָה לִבְשֹׁל. בַּמּוֹשָׁבָה גוּפָהּ
לֹא נִרְאָה הָאוֹיֵב, אוּלָם מִסָּבִיב לַחַוָּה הֻרְגְשָׁה תְנוּעָה
חֲשׁוּדָה.


מֵעֲלוֹת הַשַּׁחַר עַד שְׁקִיעַת הַחַמָּה נִרְאוּ עַל פְּנֵי רָאשֵׁי
הַגְּבָעוֹת פָּרָשִׁים וְרַגְלִים חֲמוּשִׁים. שְׁנֵי חֲבֵרִים שֶׁהָלְכוּ
לִטְבֶרְיָה לִקְנוֹת מַצּוֹת פָּגְעוּ בַּחֲבוּרָה עֲרָבִית,
שֶׁהִתְנַפְּלָה עֲלֵיהֶם, הִכְּתָה אוֹתָם עַד שֶׁפֶךְ-דָּם וְלָקְחָה
מִידֵיהֶם אֶת נִשְׁקם.


צֵל שָׁחוֹר הָיָה פָּרוּשׂ סְבִיבֵנוּ: צֵל הַמָּוֶת הָאוֹרֵב בַּסֵּתֶר.
אִישׁ לֹא הָגָה הַדָּבָר בְּפִיו – אַךְ כָּל אֶחָד מֵאִתָּנוּ יָדַע
בְּנַפְשׁוֹ וְקָרָא בְּעֵינֵי חֲבֵרוֹ: תְּלוּיָה הַחֶרֶב הַנּוֹקֶמֶת –
וְעַל רֹאשׁ אֶחָד מֵאִתָּנוּ תִּפּוֹל. הַגּוֹרָל עוֹד יִבְחַר אֶת
קָרְבָּנוֹ… כֻּלָּנוּ הָיִינוּ נְכוֹנִים – וְחִכִּינוּ…



קָרְבָּן רִאשׁוֹן


בַּיּוֹם הָאַחֲרוֹן שֶׁל פֶּסַח נָפַל הַגּוֹרָל. לֹא עַל אֶחָד
מֵאִתָּנוּ, אֶלָּא עַל שְׁנַיִם…


זֶה הָיָה כִּשְׁתֵּי שָׁעוֹת אַחֲרֵי הַצָּהֳרַיִם. יָשַׁבְנוּ
בִּמְסִבָּה שֶׁל חֲבֵרִים אֲחָדִים בְּבֵית הָרוֹקַחַת, בַּמָּקוֹם
שֶׁהָיִינוּ מְבַלִּים אֶת שְׁעוֹתֵינוּ הַפְּנוּיוֹת. נִכְנַס יִשְׂרָאֵל
קוֹרְנְגוֹלְד, שׁוֹמֵר הַחַוָּה, כְּשֶׁהוּא מְזֻיָּן כֻּלּוֹ:
הַ“מַּרְטִין” עַל שִׁכְמוֹ, בַּחֲגוֹרָתוֹ אַשְׁפַּת הַכַּדּוּרִים, וְעַל
יְרֵכוֹ הַ“בּרוֹנִינְג”. בְּיָמִים כְּתִקּוּנָם הָיָה מִתְהַלֵּך
מְזֻיָּן רַק בִּשְׁעַת הַשְּׁמִירָה בַּלֵּילוֹת – אֲבָל בְּיָמִים אֵלֶּה
הָיָה יוֹצֵא לְמִשְׁמַרְתּוֹ תֵּכֶף לְקוּמוֹ מִשְּׁנַת הַצָּהֳרַיִם.


כְּשֶׁנִּכְנַס סִפֵּר לָנוּ, שֶׁרָאָה שְׁנֵי עֲרָבִים לֹא-יְדוּעִים
יוֹשְׁבִים עַל הַגִּבְעָה מֵעֵבֶר בֵּית-הַקְּבָרוֹת. הֶם פָּנוּ אֵלָיו
בִּשְׁאֵלָה, אַךְ לֹא הֵבִין אֶת לְשׁוֹנָם (יִשְׂרָאֵל הָיָה זְמַן קָצָר
בָּאָרֶץ וִידִיעוֹתָיו בְּלָשׁוֹן עֲרָבִית הָיוּ עֲדַיִן מוּעָטוֹת)
וְהוּא בָּא לָקַחַת אִתּוֹ אָדָם הַמְדַבֵּר יָפֶה עֲרָבִית. “עַכְשָׁו –
אָמַר אֵלֵינוּ בִּצְחוֹק – נִסְחָבֵם הֵנָּה בְּאָזְנֵיהֶם”.


א., אִכָּר סֶגֶ’רָאִי, מִילִידֵי הָאָרֶץ, יָצָא אִתּוֹ. אֲנַחְנוּ
יָשַׁבְנוּ וְחִכִּינוּ. כַּעֲבֹר חֲצִי שָׁעָה הִגִּיעוּ לְאָזְנֵינוּ
יְרִיּוֹת תְּכוּפוֹת. רַצְנוּ הַחוּצָה – וְהִנֵּה א. בָּא חִוֵּר כְּמֵת.
“יָרוּ בְּיִשְׂרָאֵל”, קָרָא כְּמִתְעַלֵּף.


פַּעֲמוֹן הַחַוָּה הִשְׁמִיעַ תֵּכֶף צִלְצוּל-הַבֶּהָלָה. תָּפַסְנוּ
נִשְׁקֵנוּ וְרַצְנוּ. מֵאֲחוֹרֵי הַגִּבְעָה, שֶׁעַל גְּבוּל
הַמּוֹשָׁבָה, מָצָאנוּ אֶת יִשְׂרָאֵל גּוֹסֵס. בְּחָזֵהוּ נֶקֶב קָטָן
אָדֹם-כֵּהֶה. הַכַּדּוּר פִּלַח לִבּוֹ וְיָצָא דֶּרֶךְ גַּבּוֹ. הָרוֹבֶה
לֹא הָיָה עוֹד עַל שִׁכְמוֹ. רַק אַשְׁפַּת הַכַּדּוּרִים וְהָאֶקְדֹּחַ
נִשְׁאֲרוּ…


שְׁנֵי חֲבֵרִים נִשְׁאֲרוּ עַל-יַד הַגּוֹסֵס, וּשְׁאָר בְּנֵי הַחֲבוּרָה
נָפוֹצוּ בֵּין הֶהָרִים לְחַפֵּש אֶת הָרוֹצְחִים. אַרְבָּעָה הָיוּ
הַמִּתְנַפְּלִים – אֲבָל רַבִּים הֵם הַמַּחֲבוֹאִים, בַּסְּלָעִים
וּבַמְּעָרוֹת שֶׁל הָרֵי הַגָּלִיל, וְלַשָּׁוְא הָיוּ חִפּוּשֵׂינוּ.
שַׁבְנוּ מְדֻכְדְּכֵי-נֶפֶשׁ וְאֲכוּלֵי חָרוֹן אֵין אוֹנִים וְיֵאוּשׁ
מַר. לֹא יִשְׂרָאֵל הֵבִיא אֶת הָאוֹיְבִים חַיִּים אֵלֵינוּ – אָנוּ
נָשָׂאנוּ אֶת יִשְׂרָאֵל הַמֵּת לְבֵיתֵנוּ…



וְעוֹד קָרְבָּן


אַךְ בָּזֶה לֹא תָּם הָאָסוֹן – עוֹד שֵׁנִי נָפַל חָלָל. עַל דֶּרֶךְ
נַצֶּרֶת עָמַדְנוּ כֻּלָּנוּ וְהִבַּטְנוּ לִקְרַאת מְקוֹם הָרֶצַח –
לִקְרַאת כַּפְר-קָנָא. פִּתְאֹם רָאִינוּ שְׁלֹשָׁה עֲרָבִים רָצִים
וּשְׁנַיִם מֵחֲבֵרֵינוּ דוֹלְקִים אַחֲרֵיהֶם. הָעֲרָבִים בָּאוּ מֵהָרֵי
תֻרְעַן וְרָצוּ לִקְרַאת סֶגֶ’רָה הָעֲרָבִית.


כְּבָר הֶעֱרִיב הַיּוֹם. כָּל תּוֹשְׁבֵי הַחַוָּה וּבְנֵי הַמּוֹשָׁבָה
נִתְאַסְּפוּ עַל-יַד הַ“חַן”. לְשֶׁמַע הָאָסוֹן עָזְבוּ כָּל הָאִכָּרִים
אֶת בָּתֵּיהֶם, שֶׁבְּמוֹרַד הַגִּבְעָה, וְעָלוּ לַחַוָּה. בֵּינֵיהֶם
הָיָה גַם שִׁמְעוֹן מְלַמֵּד. הוּא הָיָה עַל פִּי אֻמָּנוּתוֹ נַגָּר,
אֲבָל בָּא לְאֶרֶץ-יִשְׂרָאֵל לְשֵׁם עֲבוֹדַת הָאֲדָמָה,
וּכְשֶׁנּוֹסְדָה עַל-יְדֵי יִקָּ""א בְּסֶגֶ’רָה חַוָּה לְלַמֵּד
פּוֹעֲלִים עִבְרִים הַנְהָלַת מֶשֶׁק חֵקְלָאִי, בָּא שָׁמָּה
לְהִתְחַנֵּךְ בַּעֲבוֹדָה. בְּהְיוֹתוֹ אֻמָּן טוֹב הֶעֱסִיקָה אוֹתוֹ
הַפְּקִידוּת שָׁנִים אֲחָדוֹת בִמְלַאכְתּוֹ – מְלֶאכֶת הַנַּגָּרִים.
אוּלָם הוּא לֹא מָצָא סִפּוּק לְנַפְשׁוֹ, אִם כִּי מַשְׂכֻּרְתּוֹ
הָיְתָה גְדוֹלָה פִּי שְׁלֹשָׁה מִמַּשְׂכֹּרֶת פּוֹעֵל חַקְלָאִי,
וְאֲפִילוּ מֵאִכָּר עוֹמֵד בִּרְשׁוּת עַצְמוֹ, וְכָל שְׁאִיפָתוֹ הָיְתָה
לַעֲמֹד עַל הַקַּרְקַע. אַחֲרֵיֵ חָמֵשׁ-שֵׁשׁ שָׁנִים שֶׁל עֲבוֹדָה
בַּחַוָּה מִלְּאָה הַפְּקִידוּת בַּקָּשָתוֹ והְִנְחִילָה אוֹתוֹ אֲחֻזַּת
אֲדָמָה בְּתוֹר אָרִיס בְּסֶגֶ’רָה.


שִׁמְעוֹן מְלַמֵּד הָיָה הָאָדָם הַיּוֹתֵר מְאֻשָּׁר בַּמּוֹשָׁבָה.
הַחֲלוֹם שֶׁאֵלָיו נָשָׂא נַפְשׁוֹ כַּמָּה שָׁנִים, נַעֲשָׂה
לִמְצִיאוּת.


הַמֶּשֶׁק שֶׁלוֹ הָיָה מֵהַיּוֹתֵר מְשֻׁבָּחִים וּפוֹרְחִים
בַּמּוֹשָׁבָה. שׁוּם אִכָּר לֹא עָלָה עָלָיו בַּחֲרִיצוּת וּשְׁקִידָה,
וְאַף כִּי הָיָה עֲדַיִן טִירוֹן בְּאִכָּרוּת, לֹא נָפְלָה גָּרְנוֹ
בַּשָׁנָה הָרִאשׁוֹנָה מִגָּרְנוֹתֵיהֶם שֶׁל הָאִכָּרִים הַיּוֹתֵר
מְנֻסִּים. פֶּסַח זֶה הָיָה הַפֶּסַח הַשֵּׁנִי בְּחַיֵּי אִכָּרוּתוֹ,
וְהָעֲבוֹדָה הַמְעֻלָּה בְּמֶשֶׁךְ הַחֹרֶף וְהַגְּשָׁמִים הַמְרֻבִּים
הִבְטִיחוּ לוֹ שׁוּב גֹרֶן יָפָה. וּכְגֹדֶל חֲרִיצוּתוֹ וְאַהֲבָתוֹ
לָאֲדָמָה כָּךְ הָיָה גָדוֹל אֹמֶץ לִבּוֹ. לֹא הָיָה אַף מִקְרֶה אֶחָד
שֶׁל הִתְנַפְּלוּת וְתִגְרָה שֶׁל הַשְּׁכֵנִים – שֶׁמְּלַמֵּד לֹא הָיָה
בֵּין הָרִאשׁוֹנִים לְהָגֵן עַל הַמּוֹשָׁבָה.


כְּשֶׁקָּרָה הָאָסוֹן בַּחַוָּה יָשַׁב מְלַמֵּד בְּבֵיתוֹ שֶׁבִּקְצֵה
הַמּוֹשָׁבָה בַּמּוֹרָד, וּכְשֶׁשָּׁמַע אֶת הַיְרִיּוֹת – מִהֵר מִיָּד
אֶל הַחוּץ. בְּהֵחָפְזוֹ שָׁכַח לַחֲבֹשׁ אֶת כּוֹבָעוֹ וְלִתְפֹּס אֶת
הָרוֹבֶה, שֶׁהָיָה תָלוּי עַל קִיר חַדְרוֹ. אִשְׁתּוֹ הַצְּעִירָה
הֵסִירָה אֶת הָרוֹבֶה וּמִהֲרָה אַחֲרָיו וְנָתְנָה בְּיָדוֹ אֶת
הַנֶּשֶׁק. הִיא שָׁבָה לְבֵיתָהּ לִשְׁמֹר עַל הַיֶּלֶד– וּבַעֲלָהּ
עָלָה לַחַוָּה. אַחֲרָיו בָּאוּ כָּל שְׁאָר בְּנֵי הַמּוֹשָׁבָה.


כְּשֶׁרָאִינוּ אֶת הָעֲרָבִים הַנָּסִים וַחֲבֵרֵינוּ רָצִים אַחֲרֵיהֶם
הֶחְלַטְנוּ לִשְׁלֹחַ אֲחָדִים מִשֶׁלָּנו לַחְסֹם אֶת הַדֶּרֶךְ בִּפְנֵי
הַנִּמְלָטִים. שְׁלֹשָׁה יָצְאוּ: י.ש., אִכָּר סֶגֶ’רָאִי, שִׁמְעוֹן
מְלַמֵּד וְאָנֹכִי, מִהַרְנוּ לִקְרַאת הָעֲרָבְים וְיָרִינוּ עֲלֵיהֶם
מֵרוֹבֵינוּ. הַבּוֹרְחִים בָּאוּ בֵּין הַמְּצָרִים. מֵאַחוֹרֵיהֶם
דּוֹלְקִים שְׁנֵי חֲבֵרֵינוּ וּמִלִּפְנֵיהֶם – אֲנַחְנוּ. הָעֲרָבִים
מִכְּפַר סֶגֶ’רָה הִרְגִּישוּ בְּצָרַת אֲחֵיהֶם – וְכָל בְּנֵי הַכְּפָר
יָצְאוּ לִקְרַאת שְׁלָשְׁתֵנוּ. כְּשֶׁחֲבֵרֵינוּ הַנִּשְׁאָרִים
בַּחַוָּה רָאוּ אֶת הַסַּכָּנָה הַמְרַחֶפֵת עַל רָאשֵׁינוּ קָרְאוּ לָנוּ
לָשׁוּב. אוּלָם מֵחֲמַת שְׁרִיקוֹת הַיְרִיּוֹת לֹא שָׁמַעְנוּ אֶת
קוֹלָם. עַרְבֵי סֶגֶ’רָה הִתְקָרְבוּ אֵלֵינוּ. חֲבֵרֵינוּ צִלְצְלוּ
בַּפַּעֲמוֹן. הִפְנֵינוּ רֹאשֵׁינוּ – וְהִנֵּה כָּל בְּנֵי הַכְּפָר
לִקְרָאתֵנוּ. הַחֲבֵרִים קָרְאוּ לָנוּ לָסֶגֶת אָחוֹר – וְשַׁבְנוּ. זֶה
מֵאֲחוֹרֵי זֶה, בְּמֶרְחָק שֶׁל מֶטְרִים אֲחָדִים, שַׁבְנוּ אֶל
הַחַוָּה. כְּבָר הָיִינוּ קְרוֹבִים לַמָּקוֹם, שֶׁעָמְדוּ שָׁם כָּל
בְּנֵי הַמּוֹשָׁבָה. פִּתְאֹם שָׁמַעְתִּי קוֹל שִׁמְעוֹן ""יָרוּ בִּי!”
וְהוּא נָפַל אַרְצָה. מִהַרְתִּי אֵלָיו – הוּא כְּבָר הָיָה מֵת. מִבֵּין
מְשׂוּכַת-הַצַּבָּרִים יָרָה אֵלָיו עֲרָבִי – וְהַכַּדּוּר פָּגַע
בְּלִבּוֹ.



בְּקֶבֶר אֶחָד


בַּחֶדֶר הַגָּדוֹל שֶׁבּוֹ עָרַכְנוּ אֶת הַ“סֵּדֶר”, הָיוּ שְׁנֵיהֶם
מוּטָלִים כָּל אוֹתוֹ הַלַּיְלָה כְּרוּכִים בִּסְדִינִים לְבָנִים.
לְמָחָר, בְּ“אִסְרוּ-חַג”, בִּמְקוֹם לָלֶכֶת לַעֲבוֹדָתֵנוּ בַּשָּׂדֶה –
עָמַדְנוּ בְּבֵית-הַקְּבָרוֹת וְחָצַבְנוּ קֶבֶר – קֶבֶר אֶחָד לִשְׁנֵי
חֲלָלִים, קֶבֶר לִשְׁנֵי חֲבֵרֵינוּ.


דוּמָם הוֹצֵאנוּ אוֹתָם מֵחֲדַר הַפּוֹעֲלִים. דוּמָם נָשָׂאנוּ אוֹתָם
עַל שִׁכְמֵינוּ לְ“בֵית-הָעַלְמִין” הַסֶּגֶ’רָאִי וְדוּמָם, בְּלִי
הֶסְפֵּדִים, הוֹרַדְנוּ אוֹתָם לַקֶּבֶר הַגָּדוֹל…


יַחַד חָיוּ וָמֵתוּ בְּמוֹשָׁבָה עִבְרִית; בָּהּ חָלְמוּ אֶת חֲלוֹם
חַיֵּיהֶם, חֲלוֹם הַתְּחִיָּה, וּבָהּ נָפְלוּ חֲלָלִים… וְיַחַד הֵם
נָחִים שְׁנֵיהֶם – הַשּׁוֹמֵר וְהָאִכָּר – בָּאֲדָמָה, שֶׁקִדְשׁוּהָ
בְּחַיֵּיהֶם וּבְמוֹתָם.

ערב פסח תרע""ו.


צָבָא לַהֲגָנָה וּלְבִנְיָן

 
א

מֵרֵאשִׁית יְמֵי הִתְיַשְּׁבוּתֵנו הַחֲדָשִׁים הָיוּ הַהִתְיַשְּׁבוּת
הַחַקְלָאִית וְהַהֲגָנָה צְמוּדוֹת47 זוֹ לְזוֹ. לִפְנֵי יָמִים
אֲחָדִים חָגַגְנוּ אֶת יוֹבֵל הַשִּׁבְעִים לְרֵאשִׁית הֶחָרִישׁ
בַּכְּפָר הָעִבְרִי הָרִאשׁוֹן שֶׁהוּקַם בְּדוֹרוֹתֵינוּ – הֶחָרִישׁ
הָרִאשׁוֹן שֶׁל מְיַסְּדֵי פֶּתַח-תִּקְוָה. זֶה הָיָה אַחַד הַמַּעֲשִׂים
הַמַּהְפְּכָנִיִּים הַגְּדוֹלִים בְּיוֹתֵר בַּהִסְטוֹרְיָה הָעִבְרִית
הַחֲדָשָׁה. לְלֹא כָּל דֻּגְמָה מַדְרִיכָה וּלְלֹא כָּל נִסָּיוֹן
מֻקְדָּם, בְּלִי סַעַד וְעִדּוּד מִצַּד תְּנוּעוֹת וּמִפְלָגוֹת, רַק
מִתּוֹךְ הִתְעוֹרְרוּת פְּנִימִית רִאשׁוֹנִית שֶׁל מַעְפִּילִים
נוֹעָזִים, סוֹלְלֵי נְתִיבוֹת חֲדָשׁוֹת, קָמוּ מִסְפַּר צְעִירִים
בְּחוֹמוֹת יִרוּשָׁלַיִם הָעַתִּיקָה וּבְגָלוּת הוּנְגַרְיָה הָרְחוֹקָה
לְהָקִים כְּפָר עִבְרִי עַל גְּדוֹת הַיַּרְקוֹן הַשּׁוֹפְעוֹת בִּצּוֹת
וְקַדַּחַת. בִּיצִירַת-רֵאשִׁית זוֹ נִתְכַּוְּנוּ מְיַסְּדֵי הַכְּפָר
לִפְתֹּחַ תִּקְוָה חֲדָשָׁה לָעַם הַיְהוּדִי – תִּקְווֹת מוֹלֶדֶת
וְעַצְמָאוּת לְעַם מְפֻזָּר בַּנֵּכָר וְתָלוּי בְּחַסְדֵי זָרִים.
בּוֹנֵי פֶּתַח-תִּקְוָה רָצוּ לִהְיוֹת עוֹבְדֵי-אֲדָמָה שְׁלֵוִים,
הַחַיִּים עַל מַחְרַשְׁתָּם – אוּלָם קָפַץ עֲלֵיהֶם רָגְזָם שֶׁל
אַנְשֵׁי-הַמִּדְבָּר וְשׁוֹמְרֵי הַשְּׁמָמָה, וְהַמִּתְיַשְּׁבִים
הַחֲדָשִׁים נֶאֶלְצוּ לֶאֱחֹז בָּרוֹבֶה, לְמַעַן הָגֵן עַל חַיֵּיהֶם,
עֲבוֹדָתָם וּכְפָרָם. אוֹתוֹ הַדָּבָר קָרָה אַחַר כָּךְ לִמְיַסְּדֵי
רִאשׁוֹן-לְצִיּוֹן, גְּדֵרָה,זִכְרוֹן-יַעֲקֹב וְרֹאשׁ פִּנָּה,
וּבִמְיֻחָד לַמִּתְיַשְּׁבִים בִּמְתוּלָה, שֶׁנִּתְקְפוּ קָשֶׁה
וּלְעִתִּים קְרוֹבוֹת עַל יְדֵי שִׁכְנֵיהֶם.


הַשִּׁלְטוֹן הַתֻּרְכִּי שֶׁהָיָה קַיָּם אָז בָּאָרֶץ הָיָה
מְחֻסַּר-אוֹנִים וּנְטוּל-כִּשָּׁרוֹן לִשְׁמֹר עַל הַבִּטָּחוֹן. הָאָרֶץ
הָיְתָה פְּרוּעָה וּמֻפְקֶרֶת לְאַנַּרְכִיָּה, וְתִגְרוֹת-דָּמִים בֵּין
כְּפָרִים שְׁכֵנִים – גַּם בְּתוֹךְ הַיִּשּׁוּב הָעֲרָבִי –
וְהִתְנַגְּשֻׁיּוֹת בֵּין הַבֵּידוּאִים וּבֵין הַפַּלָּחִים הָיוּ
נִפְרָצוֹת וּתְכוּפוֹת, לְלֹא הַפְרָעָה וּלְלֹא הִתְעָרְבוּת מִצַּד
הַשִּׁלְטוֹן. וְגַם בְּנֵי הַמּוֹשָׁבוֹת הַיִּהוּדִיּוֹת – הַמְּעַטּוֹת
וְהַצְּעִירוֹת בַּיָּמִים הָהֵם – לֹא יָכְלוּ לִסְמֹךְ עַל הַמֶּמְשָׁלָה
וְהָיוּ חַיָּבִים לִדְאֹג בְּכֹחַ עַצְמָם לְבִטְחוֹנָם וְלִשְׁלוֹמָם.


לִכְלַל אִרְגּוּן מַתְמִיד וּמוּצָק הִגִּיעָה דְאָגָה זוֹ רַק בִּימֵי
הָעֲלִיָּה הַשְּׁנִיָּה, מִשְׁנַת1904 וְאֵילָךְ. עֲלִיָּה זוֹ רָאֲתָה
בָּעֲבוֹדָה, וְקֹדֶם כֹּל בַּעֲבוֹדָה חַקְלָאִית, אֶת
הָאֶמְצָעִי הָרִאשׁוֹנִי וְהָעִקָּרִי לְבִנְיַן הַמּוֹלֶדֵת
וְהָעַצְמָאוּת – וְהִקְדִּישָׁה עַצְמָהּ לְהֲקָמַת מַעֲמַד עוֹבֵד
עִבְרִי שֶׁיִּהְיֶה לְעַם עוֹבֵד, אֲבָל עֲלִיָּה זוֹ גַם עָמְדָה עַל
הַהֶכְרַח לְהָקִים כֹּחַ-מֵגֵן עִבְרִי, כְּבֶן-לְוָיָה אוֹרְגָנִי
לַהִתְיַשְּׁבוּת וְלַעֲבוֹדָה – וְנוֹצַר “הַשּׁוֹמֵר”. שְׁמִירַת
הַמּוֹשָׁבוֹת הַיְּהוּדִיּוֹת הָיְתָה אָז בְּרֻבָּה בְּיַד שׁוֹמְרִים
זָרִים – עֲרָבִים אוֹ צֶ’רְקָסִים, וְרַק בִּשְׁעַת הַתְקָפָה מַמָּשׁ
הָיוּ בְּנֵי הַמּוֹשָׁבִים יוֹצְאִים לְהָגֵן עַל עַצְמָם.


“הַשּׁוֹמֵר” הָיָה הָאִרְגוּן הָרִאשׁוֹן שֶׁנּוֹּעַד לִשְׁמִירָה
וְלַהֲגַנָּה מְכֻבֶּדֶת עַל הַיִּשּׁוּבִים הַיְּהוּדִיִּים, וְחַבְרֵי
“הַשּׁוֹמֵר” הִתְאַמְּנוּ והְִתֲיַחֲדוּ לְתַפְקִיד זֶה – בְּתוֹךְ
מִסְגֶּרֶת מֵעֵין-צְבָאִית וּמִתּוֹךְ מִשְׁמַעַת צְבָאִית חֲמוּרָה. זֶה
הָיָה הָאִרְגּוּן הַמְזֻיָּן הַיְּהוּדִי הָרִאשׁוֹן שֶׁקָּם בָּאָרֶץ,
לְאַחַר אֶלֶף וּשְׁלֹשׁ מֵאוֹת שָׁנָה וְיוֹתֵר, מֵאָז נִלְחַם צָבָא
יְהוּדִי תַחַת הַפִּקּוּד שֶל בִּנְיָמִין מִטְּבֶרְיָה יַחַד עִם
הַפַּרְסִים (בִּשְׁנַת614) נֶגֶד הַשַּׁלִּיטִים הַבִּיזַנְטִיִּים.
“הַשּׁוֹמֵר"" לֹא הָיָה אִרְגּוּן-מַחְתֶּרֶת, אִם כִּי לֹא הָיָה לוֹ
מַעֲמָד חֻקִּי וּמֻכָּר מִטַּעַם הַמֶּמְשָׁלָה הַתֻּרְכִּית. הוּא פָּעַל
בַּגָּלוּי כְּהִסְתַּדְּרוּת שׁוֹמְרִים בַמּוֹשָׁבוֹת, וּכְמִנְהַג
הַיָּמִים הָהֵם נָשָׂא נִשְׁקוֹ בַּגָּלוּי. כַּאֲשֶׁר עָשׂוּ זֹאת גַּם
הַבֵּידוּאִים וְהַפַּלָחִים, אִם כִּי לֹא לְגַמְרֵי בְּהֶתְאֵם לַחֹק.


בְּאִרְגּוּן “הַשּׁוֹמֵר”48, שֶׁהוּקַם לִפְנֵי 42 שָׁנָה, הָיָה
גָלוּם כְּבָר הַגַּרְעִין הָרִאשׁוֹן שֶׁל צְבָא-הַהֲגָנָה לְיִשְׂרָאֵל.
מְאַרְגְּנֵי “הַשּׁוֹמֵר”, כְּכָל בְּנֵי הָעֲלִיָּה הַשְּׁנִיָּה, רָאוּ
בַּעֲבוֹדָה אֶת הַמַּכְשִׁיר הָעִקָּרִי לְהֲקָמַת הַמּוֹלֶדֶת,
וְיַחַד עִם זֹאת הִכִּירוּ, שֶׁכֹּחַ מְזֻיָּן יִהוּדִי הוּא תְּנַאי
הֶכְרֵחִי לְבִטְחוֹן הָעֲבוֹדָה וּלְמִלּוּי יֵעוּד הָעוֹבְדִים
וְהַמִּתְיַשְּׁבִים. אֶלָּא שֶׁלֹּא הִסְתַּפְּקוּ בִּשְׁמִירָה
וַהֲגַנָּה בִּלְבָד. “הַשּׁוֹמֵר” לֹא רָצָה שֶׁחֲבֵרָיו יִחְיוּ כָּל
הַזְּמַן עַל נִשְׁקָם – חַיִּים אֵלֶּה עֲלוּלִים לְנַוֵּן וּלְדַלְדֵּל
אֶת הָאָדָם – וּמִפְּנֵי כָּךְ שָׁאַף לְמַזֵּג אֶת חַיֵּי הָעֲבוֹדָה
וְהַהִתְיַשְּׁבוּת בְּחַיֵּ שְׁמִירָה וְהַהֲגָנָה – וְהָיָה מַעֲסִיק אֶת
חֲבֵרָיו חֲלִיפוֹת – תְּקוּפָה בִּשְׁמִירָה, וּתְקוּפָה בַּעֲבוֹדָה,
וְגַם יִסֵּד כְּפָרֵי שׁוֹמְרִים: תֵּל-עֲדָשִׁים בָּעֵמֶק, תֵּל-חַי
וּכְפָר-גִּלְעָדִי בַּגָּלִיל הָעֶלְיוֹן.

 
ב

בְּמִלְחֶמֶת הָעוֹלָם הָרִאשׁוֹנָה הוּקַם הַלֶּגְיוֹן הָעִבְרִי
שֶׁנִּלְחַם בְּתוֹךְ צְבָא אַלֶּנְבִּי עַל שִׁחְרוּר אֶרֶץ-יִשְׂרָאֵל
מֵעֹל הַתֻּרְכִּים.


הַגְּדוּדִים הַיְּהוּדִיִּים מֵאַנְגְּלִיָּה הָיוּ מָרְכָּבִים בְּעִקָּר
מִיְּהוּדִים נתְִינֵי-חוּץ הַגָּרִים בְּלוֹנְדוֹן, שֶׁנִּתְחַיְּבוּ
חוֹבַת גִּיוּס לַמְרוֹת רְצוֹנָם; בְּרֹאשָׁם עָמַד ז. זַ’בּוֹטִינְסְקִי
וְג'. רוֹטְשִׁילְד. אוּלָם בּרֻבּוֹ הָיָה הַלֶּגְיוֹן מָרְכָּב
מִמִּתְנַדְּבִים – שֶׁהִתְגַּיְּסוּ מֵרְצוֹנָם הַחָפְשִׁי
לִגְדוּדִים יְהוּדִיִּים לְהִלָּחֵם עַל שִׁחְרוּר אֶרֶץ-יִשְׂרָאֵל.
הַמִּתְנַדְּבִים הָאֵלֶּה בָּאוּ מֵאַרְצוֹת הַבְּרִית שֶׁל אֲמֵרִיקָה
וּמֵהָאָרֶץ גּוּפָהּ (מִסְפַּר מִתְנַדְּבִים בָּאוּ גַם
מֵאַרְגֶּנְטִינָה).


הַמִּתְנַדְּבִים בָּאָרֶץ הָיוּ בְּרֻבָּם פּוֹעֲלִים חַקְלָאִיִּים
וּבְרֹאשָׁם עָמְדוּ אֵלִיָּהוּ גוֹלוֹמְבּ, רָחֵל בֶּן-צְבִי וְדֹב הוֹז,
וַאֲלֵיהֶם נִצְטָרֵף מֹשֶׁה סְמִילַנְסְקִי מֵרְחֹבוֹת. בְּרֹאשׁ
הַמִּתְנַדְּבִים בַּאֲמֵרִיקָה עָמְדוּ שְׁנֵי גוֹלִים אֶרֶץ
יִשְׂרָאֵלִיִּים49, שֶׁגּוֹרְשׁוּ מֵהָאָרֶץ עַל-יְדֵי גַ’מַּאל
פֶּחָה50 בְּרֵאשִׁית הַמִּלְחָמָה וְרָאשֵׁי תְנוּעַת פּוֹעֲלֵי
צִיּוֹן בַּאֲמֵרִיקָה, נ. סִירְקִין, ח. זִ’יטְלוֹבְסְקִי, פ.
רוּטֶנְבֶּרְג וְעוֹד. הַגַּרְעִין שֶׁל הַמִּתְנַדְּבִים בַּאֲמֵרִיקָה
הָיוּ חַבְרֵי “הֶחָלוּץ” שֶׁהוּקַם בַּאֲמֵרִיקָה בְּרֵאשִׁית
הַמִּלְחָמָה, וּשְׁאִיפַת הַמִּתְנַדְּבִים הָיְתָה לֹא רַק לְהִלָּחֵם
עַל שִׁחְרוּר הָאָרֶץ אֶלָא גַם לְהִשְׁתַּתֵּף בְּבִנְיָנָהּ לְאַחַר
הַמִּלְחָמָה, וְרַבִּים מֵהַחַיָּלִים הָאֲמֵרִיקָנִים שֶשֵּׁרְתוּ
בַּלִּגְיוֹן נִשְׁתַּקְּעוּ בָּאָרֶץ אַחֲרֵי תֹּם הַמִּלְחָמָה וְהָיוּ
בֵּין בּוֹנֵי הִסְתַּדְרוּת הָעוֹבְדִים וְהַהִתְיַשְׁבוּת הָעוֹבֶדֶת
הַחֲדָשָׁה.


הַהִתְנַדְּבוּת בָּאָרֶץ הָיְתָה כִּמְעַט כֻּלָּה פְּרִי תְּנוּעַת
הַעֲבוֹדָה וַחֲדוּרָה רַעְיוֹנוֹת הָעֲבוֹדָה וּמַשְׂאָתָהּ. אֶת
הֲלָךְ-רוּחָם שֶׁל מִתְנַדְּבֵי הַלֶּגְיוֹן בָּאֶרֶץ בִּטֵּא אָז שׁ.
יַבְנְאֵלִי – שֶׁהָיָה בְּעַצְמוֹ מֵהַמְגֻיָּסִים לַצָּבָא, בַּדְּבָרִים
הַבָּאִים: “רַק עַל-יְדֵי יְצִירַת הַכֹּחַ הַלְּאֻמִּי הַגָּלוּי,
הַמַּחֲנֶה הָעִבְרִי, אָנוּ נִסְלֹל הַדֶּרֶךְ, נִפְתַּח הַשַּׁעַר
וְנַכְשִׁיר הַתְּנָאִים לְהִתְהַוּוּת הַגְּאֻלָּה, לֵאמוֹר: לִכִבּוּשׁ
הָאָרֶץ הָאֲמִתִּי שֶׁיָּבוֹא עַל-יְדֵי הָעֲבוֹדָה. אֲנַחְנוּ רוֹאִים
בִּתְנוּעַת הַהִתְנַדְּבוּת אֶת הִתְגַּשְׁמוּתוֹ שֶׁל רְצוֹן לְהִלָּחֵם
בְּעַד הַזְּכוּת לִבְנוֹת בַּיִת לְאֻמִּי לְעַמָּם. בְּשָׁעָה הֲרַת
עוֹלָם זוֹ אֲנַחְנוּ – –קוֹרְאִים אֶל הָעָם, כִּי יַגְשִׁים אֶת רְצוֹנוֹ
בְּמַעֲשֶׂה רַב, שֶׁכְּמוֹתוֹ לֹא נִתְנַסָּה עַמֵּנוּ מִימוֹת
הַנִּסְיוֹנוֹת הָאַחֲרוֹנִים אֲשֶׁר נִסָּה לְהִלָּחֵם בְּעַד אַרְצוֹ.
לְפָנֵינוּ לֹא תְנוּעַת שׁוֹקְלֵי שְׁקָלִים כִּי אִם תְּנוּעַת
חֲלוּצִים עוֹלִים לְאַרְצֵנוּ אֶל הַנֶּשֶׁק. – לֹא חֶבֶר דּוֹרְשֵׁי
דְרָשׁוֹת בְּעַד הָעָם וּבִמְקוֹם הָעָם, כִּי אִם עָם מַמָּשׁ הַמּוּכָן
לְהָגֵן עַל זְכֻיּוֹתָיו בִּמְחִיר חַיָּיו, בִּמְחִיר אֲשֶׁר עַל
הַבֻּרְסָה הַהִיסְטוֹרִית עֶרְכּוֹ אֵינוֹ יוֹרֵד לְעוֹלָם. כָּל אִישׁ
וָאִישׁ מִן הַלּוֹחֲמִים יִתְקַשֵּׁר לְאֶרֶץ-יִשְׂרָאֵל בְּמֶשֶׁךְ
עֲבוֹדָתוֹ בַּצָּבָא בִּקְשָׁרִים אֲשֶׁר לֹא יִנָּתְקוּ. אֲלָפִים
וּרְבָבוֹת צְעִירֵינוּ יַעַבְרוּ אֶת הָאָרֶץ. בְּעֲשָׂרוֹת וּמֵאוֹת
עָרִים וּכְפָרִים, חֲרֵבִים ומְיֻשָּׁבִים, שֶׁלֹא דָרְכָה בָּהֶם רֶגֶל
יְהוּדִי זֶה שָׁנִים וְיוֹבְלוֹת, יִתְפַּשְּׁטוּ בְּנֵי הַמַּחֲנֶה
הָעִבְרִי, וְהַדֶּגֶל הָעִבְרִי מְנַפְנֵף לִפְנֵיהֶם. הֶם יַעֲלוּ עַל
הָרֵי שׁוֹמְרוֹן וְהַגָּלִיל, יֵרְדוּ אֶל עַרְבוֹת הַיַּרְדֵּן, הֵם
יַחֲנוּ בַּגִּלְעָד, בַּבָּשָׁן וּבַחוֹרָן, הֵם יַכִּירוּ כָּל הָר
וְגִבְעָה, כָּל נַחַל וְכָל וָדִי – הֵם יִרְאוּ בּעֵינֵיהֶם אֶת כָּל
הַקַּרְקָעוֹת הַמְעֻבָּדִים וְהַבִּלְתִּי מְעֻבָּדִים שֶׁבְּאַרְצֵנוּ.
הַמַּחֲנֶה הָעִבְרִי בּהִתְנַדְּבוֹ לַעֲבוֹדַת הַצָּבָא,
מִתְנַדֵּב בְּאוֹתָה שָׁעָה לַעֲבוֹדַת הַתְּחִיָּה בְּאַרְצֵנוּ – עִם
יְצִירַת הַמַּחֲנֶה הָעִבְרִי הַלּוֹחֵם, יִוָּצֵר גַּם מַחֲנֶה עִבְרִי
עוֹבֵד. הָא בְּהָא תַלְיָא51, – אַחֲרֵי הַקְּרִיאָה: לַעֲלוֹת
לְהִתְנַדֵּב לַצָּבָא, תֵּצֵא מֵאִתָּנוּ הַקְּרִיאָה: לַעֲלוֹת לֶאֱחֹז
בַּפַּטִּישׁ וּבַמַּעְדֵּר; לִסְלֹל הַדְּרָכִים, לְעַבֵּד הַקַּרְקָעוֹת.
– – כָּל אִישׁ צָבָא יְהוּדִי בַּמַּחֲנֶה הָעִבְרִי מְגַשֵּׁם אֶת
רַעְיוֹן הַמָּשִׁיחַ”.


רָחֵל יַנָּאִית שֶׁדָּרְשָׁה אָז גַּם הִשְׁתַּתְּפוּת נָשִׁים בַּצָּבָא
בִּטְּאָה אוֹתוֹ דָבָר בְּמִלִּים קְצָרוֹת: ""אָנוּ הוֹלְכִים מִן
הָעֲבוֹדָה דֶרֶךְ הַנֶּשֶׁק אֶל הָעֲבוֹדָה! “כָּזֶה הָיָה דֶגֶל
“הַשּׁוֹמֵר”: “בְּדֶרֶךְ הַכֹּחַ אֶל הָעֲבוֹדָה” – אַחֲרֵי גְדוּד
הַנֶּשֶׁק בֶּחָזִית מִסְתַּדֵּר גְּדוּד הָעֲבוֹדָה מֵאֲחוֹרֵי הֶחָזִית”.


שְׁאִיפוֹת אֵלּוּ שֶׁל הַמִּתְנַדְּבִים נָשְׂאוּ פְּרִי,
וְהַלֶּגְיוֹנֶרִים הַיְּהוּדִים נִמְצְאוּ אַחֲרֵי גְמַר הַמִּלְחָמָה
וּפֵרוּק הַגְּדוּדִים בֵּין בּוֹנֵי הָעֵמֶק וְעֵמֶק חֵפֶר וְהַגָּלִיל –
כְּשֵׁם שֶׁהָיוּ הַכֹּחַ הַמֵּנִיעַ הָרָאשִׁי בְּאִרְגּוּן הַהֲגָנָה
וּמִפְעָלֶיהָ בֵּין שְׁתֵּי מִלְחֲמוֹת הָעוֹלָם.

 
ג

בִּתְקוּפָה זוֹ שֶׁבֵּין שְׁתֵּי מִלְחֲמוֹת הָעוֹלָם לֹא הָיְתָה
הַהֲגָנָה כְּבִימֵי “הַשּׁוֹמֵר” בִּידֵי אַנְשֵׁי מִקְצוֹעַ
שֶׁהִתְיַחֲדוּ לִשְׁמִירָה וְלַהֲגָנָה – אֶלָּא חֵלֶק אוֹרְגָנִי שֶׁל
חַיֵּי הַהִתְיַשְּׁבוּת. כָּל מִתְיַשֵּׁב הָיָה לְמַעֲשֶׂה
אִישׁ-הַהֲגָנָה, וְהִפְרִישׁ מִזְּמַנּוֹ הַחָפְשִׁי, לְאַחַר עֲבוֹדָתוֹ
בַּשָּׂדֶה, בָּרֶפֶת אוֹ בֶּחָצֵר, שָׁעוֹת לְאִמּוּנִים בְּנֶשֶׁק. עַד
הֲקָמַת חֵיל הַנּוֹטְרִים בַּמְּהוּמוֹת שֶׁל שְׁנוֹת 1936–9 לֹא הָיָה
קַיָּם בָּאָרֶץ אִרְגּוּן מִקְצוֹעִי שֶׁל מְגִנִּים, הַמַּקְדִּישִׁים
כָּל זְמַנָּם לְתַפְקִיד זֶה. הַהֲגָנָה הָיְתָה מְשֻׁלֶּבֶת בְּחַיֵּי
הַמִּתְיַשְּׁבִים וְהָאִכָּרִים בַּקִּבּוּצִים, בַּמּוֹשָׁבוֹת
וּבַמּוֹשָׁבִים, וּבְחַיֵּי הַפּוֹעֲלִים, עוֹבְדֵי הַמִּשְׂרָד
וַאֲחֵרִים בָּעִיר.


זְמַן מָה, מִיָּד אַחֲרֵי הַכְרָזַת בַּלְפוּר וְהֲקָמַת שִׁלְטוֹן
בְּרִיטִי בָּאָרֶץ, הָיוּ אֲפִילוּ סְבוּרִים שֶׁלֹּא יִהְיֶה צֹרֶךְ
בַּהֲגָנָה יְהוּדִית מְיֻחֶדֶת, כִּי הָאָרֶץ נִמְצֵאת עַכְשָׁו תַּחַת
שִׁלְטוֹן נָאוֹר52, יָעִיל וִידִידוּתִי, שֶׁהִתְחַיֵּב לְסַיֵּעַ
לַהֲקָמַת הַבַּיִת הַלְּאֻמִּי לָעַם הַיְּהוּדִי בְּאַרְצוֹ. אוּלָם
מְאוֹרְעוֹת תֵּל-חַי וְהַפְּרָעוֹת בִּירוּשָׁלַיִם בִּשְׁנַת 1920
הוֹכִיחוּ שֶׁאֵין לִסְמֹךְ עַל שִׁלְטוֹן זָר – אַף אִם הוּא נוֹשֵׂא
אִתּוֹ בְּשׂוֹרוֹת וְהַבְטָחוֹת טוֹבוֹת. מְגִנֵּי תֵּל-חַי הָיוּ
אַנְשֵׁי הִתְיַשְּׁבוּת, וְּמִגֵּני יִרוּשָׁלַיִם הָיוּ אַנְשֵׁי
עֲבוֹדָה וְתַלְמִידִים.


בַּתְּקוּפָה שֶׁבֵּין שְׁתֵּי מִלְחֲמוֹת הָעוֹלָם הִתְרַחֲבָה הַהֲגָנָה
וְהִקִּיפָה אֶת כָּל הָאָרֶץ וְכִמְעַט כָּל הַחוּגִים בַּיִּשּׁוּב.
לְמַעֲשֶׂה הָיְתָה הַהֲגָנָה הַמִּסְגֶּרֶת הַיְּהוּדִית הַיְחִידָה
שֶׁלֹּא הָיוּ בָּהּ כָּל מְחִיצוֹת מַעֲמָדִיּוֹת, עֲדָתִיּוֹת
וּמִפְלַגְתִּיּוֹת – וּמִבְּחִינָה זוֹ הָיְתָה דוֹמָה לְגַמְרֵי
לִצְבָא-הַהֲגָנָה לְיִשְׂרָאֵל. תַּפְקִידָהּ הָיָה לְהָגֵן עַל כָּל
יְהוּדִי וְעַל כָּל יִשּׁוּב יְהוּדִי – וְשׁוּרוֹתֶיהָ הָיוּ פְּתוּחוֹת
בְּמִדָּה שָׁוָה לְכָל יְהוּדִי בָּאָרֶץ. וְאָמְנָם בְּשׁוּרוֹת
הַהֲגָנָה נִפְגְּשׁוּ בְּנֵי עֵדוֹת שׁוֹנוֹת וּבְנֵי מִפְלָגוֹת
מִתְנַגְּדוֹת מִתּוֹךְ חַבְרוּת-מָגֵן נֶאֱמָנָה


וַעֲמֻקָּה. וְלֹא הָיָה בָּאָרֶץ עוֹד אִרְגּוּן כְּאִרְגּוּן הַהֲגָנָה
שֶׁחִנֵּךְ לְאַחְדּוּת יְהוּדִית. בַּפֹּעַל הָיָה רֹב בִּנְיָנָהּ וְרֹב
מִנְיָנָהּ שֶׁל הַהֲגָנָה אַנְשֵי עֲבוֹדָה וְהִתְיַשְּׁבוּת. וְדָבָר זֶה
אֵינוֹ מִקְרֶה – בַּאֲשֶׁר הָאָדָם הַנּוֹטֵע בְּעַצְמוֹ אֶת הָעֵץ
וְחוֹרֵשׁ אֶת הָאֲדָמָה וּבוֹנֶה בְּמוֹ יָדָיו אֶת הַבַּיִת – יָגֵן
בְּגוּפוֹ עַל פְּרִי עֲבוֹדָתוֹ וִיצִירָתוֹ וְלֹא יִמְסֹר תַּפְקִיד זֶה
לְזָרִים.


הָאֶפְשָׁרֻיּוֹת הַמִּקְצוֹעִיּוֹת שֶׁל הַהֲגָנָה מִבְּחִינוֹת
אִמּוּן וְצִיּוּד הָיוּ בְּהֶכְרֵחַ מֻגְבָּלוֹת בִּימֵי הַשִּׁלְטוֹן
הַבְּרִיטִי – כִּי הַהֲגָנָה הָיְתָה בִּלְתִּי לֵיגָאלִית. יָכְלוּ
לְאַמֵּן יְחִידִים וּקְבוּצוֹת קְטַנּוֹת – אֲבָל אִי-אֶפְשָׁר הָיָה
לְאַמֵּן גְּדוּדִים וְאֲפִילוּ לֹא פְּלֻגּוֹת, וְהָאִמּוּן הַקִּבּוּצִי
בַּהֲגָנָה הִגִּיעַ רַק עַד דַּרְגַּת אִמּוּן מַחְלָקוֹת. הַגְבָּלוֹת
קָשׁוֹת אֵלּוּ חָלוּ כַּמּוּבָן גַּם עַל הַזִּיּוּן. יָכֹלְנוּ לְיַצֵּר
וּלְהַשּׂיג נֶשׁקֶ קַל: רוֹבִים, מִקְלָעִים וּמַרְגֵּמוֹת קַלּוֹת –
אֲבָל לֹא הָיְתָה כָּל אֶפְשָׁרוּת לִרְכֹּשׁ נֶשֶׁק כָּבֵד: תּוֹתָחִים
וּמַרְגֵּמוֹת כְּבֵדוֹת וּוַדַּאִי לֹא טַנְקִים, מְטוֹסֵי קְרָב
וְכַדוֹמֶה. אִי אֶפְשָׁר הָיָה לִיצֹר כֹּחַ אֲוִירִי וְיַמִּי; אוּלָם
הַמִּסְגֶּרֶת הִסְפִּיקָה לְצָרְכֵי הַהֲגַנָּה בַּיָּמִים הָהֵם –
הִתְגּוֹנְנוּת מְקוֹמִית, בְּעִקָּר בִּפְנֵי כְּנֻפְיוֹת,
וּלְהִתְגּוֹנְנוּת זוֹ הָיוּ מֻכְשָׁרִים הַמִּתְיַשְּׁבִים גַּם
כְּשֶׁהִמְשִׁיכוּ לַעֲסֹק כָּל זְמַנָּם בְּמִשְׁקָם.


לִפְנֵי מִלְחֶמֶת הָעוֹלָם נַעֲשׂוּ נִסְיוֹנוֹת רִאשׁוֹנִים לְהָקִים
מֵעֵין כֹּחַ צְבָאִי נַיָּד, פְּלֻגּוֹת שָׂדֶה (פוֹ""ש), כְּלוֹמַר
פְּלֻגּוֹת שֶׁאֵינָן קְשׁוּרוֹת לַמָּקוֹם, וְהֵן מְקַבְּלוֹת
אִמּוּן-שָׂדֶה לִפְעֹל בִּיחִידוֹת יוֹתֵר גְּדוֹלוֹת וּמְיֻעָדוֹת
לַהֲגָנָה מְחוֹזִית אוֹ גַם אַרְצִית. גַּם יְחִידֹות אֵלּוּ שֶׁל פוֹ""ש
הָיוּ בְּעִקָּרָן מֻרְכָּבוֹת מִמִּתְיַשְּׁבִים וְאַנְשֵׁי עֲבוֹדָה,
שֶׁהִפְרִישׁוּ רַק חֵלֶק מִצְעָר מִזְּמַן עֲבוֹדָתָם לְאִמּוּנִים.





מֶטְרוֹפּוֹלִין – עִיר הַבִּירָה; הַכַּוָנָה כָּאן אֵם הַמּוֹשָׁבוֹת.  ↩


שִׁטָה – עֵץ אֲקַצִיָה.  ↩


מְעֻלָפִים – עֲטוּפִים, מְכֻסִּים בְּצָעִיף.  ↩


נִטְפֵי הַפָּז – טִפּוֹת זָהָב טָהוֹר; הַכַּוָּנָה לַכּוֹכָבִים.  ↩


יוֹקְדִים – בּוֹעֲרִים.  ↩


רוֹטְטִים – רוֹעֲדִים.  ↩


כִּפַּת–הַתְּכֵלֶת – הַכַּוָּנָה: הַשָּׁמַיִם.  ↩


בְדֹלַח – קְרִיסְטַל.  ↩


שָׁקוּף – שֶׁאֶפְשָר לִרְאוֹת בַּעֲדוֹ כְּמוֹ זְכוּכִית.  ↩


עוֹרֵג – שׁוֹאֵף, רוֹצֶה מאֹד.  ↩


כָּמֵהַּ – חוֹשֵׁק.  ↩


הֵמִירָה – הֶחֱלִיפָה.  ↩


לְהַסִּיחַ דַּעְתִּי הֵימֶנּוּ – לֹא לָשִׂים לֵב אֵלָיו.  ↩


נָטַשְׁנוּ – עָזַבְנוּ.  ↩


פִּכְּחוּ, פִּכְּחוּת – הַהֵפֶךְ מִשׁכְרוּת.  ↩


מַטְמוֹנִים – אוֹצָרוֹת גְנוּזִים, נִסְתָּרִים.  ↩


קָרָאנוּ תְגָר – רַבְנוּ. מִלְּשׁוֹן תִּגְרָה.  ↩


כְּבוּשָׁה – לֹא גְלוּיָה.  ↩


חַדְגּוֹנִית – מִצֶבַע אֶחָד.  ↩


נְקִישָׁה – דְּפִיקָה.  ↩


קָמָה – תְבוּאָה מְחֻבֶּרֶת לַקַּרְקַע.  ↩


חָסְנָם, חֹסֶן – עֹז.  ↩


הַ“קוֹלֶקְטִיב” קָם בְּרֵאשִׁית תרס“ח. קִבֵּל עַל אַחֲרָיוּתוֹ אֶת עֲבוֹדַת הַפַלְחָה בַּחַוָּה. מְיַסְדָיו – מֵאַנְשֵׁי הַקְּבוּצָה שֶׁיִּסְּדָה אַחַר כָּךְ אֶת ”הַשּׁוֹמֵר"".  ↩


“הַחוֹרֵשׁ” – אִרְגוּן כְּלָלִי רִאשׁוֹן שֶׁל פּוֹעֲלֵי אֶרֶץ–יִשְׂרָאֵל שֶׁהִקִּיף אֶת פּוֹעֲלֵי מוֹשְׁבוֹת הַגָּלִיל הַתַּחְתּוֹן. מַטְּרַת “הַחוֹרֵשׁ” לְפַתֵּחַ בְּאַרְצֵנוּ אֶלֶמֶנְט שֶׁל פּוֹעֲלִים פַּלָחִים בְּרִיאִים בְּגוּפָם וּבְרוּחָם.  ↩


רְכָסִים – הָרִים סְמוּכִים זֶה לָזֶה.  ↩


“כָּל יִשְׂרָאֵל חֲבֵרִים” הַשֵּׁם הַעִבְרִי שֶׁל “אַלְיאַנְס”, חֶבְרָה יְהוּדִית שֶׁנּוֹסְדָה בְּפָּרִיס בְּ–1860, שֶׁהִצִּיגָה לָהּ מַטָּרָה לְהַשִׂיג שִׁוּוּי זְכֻיוֹת לַיְּהוּדִים בְּכָל הָאֲרָצוֹת וּלְהַגִּישׁ עֶזְרָה לִיהוּדִים שֶׁקֻּפְּחוּ מֵחֲמַת יַהֲדוּתָם. קִיְּמָה בָּתֵּי–סֵפֶר בָּאָרֶץ וּבְאַרְצוֹת הַמִּזְרָח שֶׁשְׂפַת הוֹרְאָתָם צָרְפַתִּית.  ↩


מְנֻמָּר – בַּעַל צְבָעִים רַבִּים כְּעוֹר הַנָּמֵר.  ↩


יִקָ“א” – חֶבְרָה לְהִתְיַשְּׁבוּת יְהוּדִים, נוֹסְדָה בְּ–1891 עַל–יִדֵי הַבָּרוֹן הִיְרשׁ, שֶׁנָּדַב לְמַטְּרוֹתֶיהָ סְכוּמִים עֲצוּמִים. עִקַּר עֲבוֹדָתָהּ עָשְׂתָה בְּאַרְצוֹת אֲמֵרִיקָה הַדְּרוֹמִית.  ↩


צֶמֶד – הַכַּוָּנָה לְזוּג בַּהֲמוֹת–עֲבוֹדָה.  ↩


הוּעֲבָה – מִלְּשׁוֹן: עָב, עָנָן.  ↩


פְּגִימָה – חֶסְרוֹן.  ↩


מִצְעָרוֹת – קְטַנּוֹת.  ↩


רְמִיָּה – מִרְמָה, שֶׁקֶר.  ↩


צְבִי בֶּקֶר: מֵת בִּשְׁמִירָה בְּבַיִת וָגָן בַּ–16 בְּאַפְּרִיל 1918.  ↩


מַרְטִין – רוֹבֶה צְבָאִי תֻּרְכִּי.  ↩


מִלְתָא זוּטְרְתָא – דָּבָר קָטָן  ↩


לְנַגֵּד אֶת הַבַּרְזֶל – לְהַקְשׁוֹת אוֹתוֹ.  ↩


כְּשֶׁהוּא רוֹתֵחַ – בְּעוֹדֶנוּ חַם מְאֹד.  ↩


רְבִיעָה – מִרְעֵה הַשָׂדוֹת, הַבָּא לְאַחַר הַגְּשָׁמִים הָרִאשׁוֹנִים.  ↩


רַחַשׁ וָנִיד – רַעַשׁ קַל וּתְנוּעָה קַלָּה.  ↩


מֵת בְּנִיסָן תַּרְסַ""ט מִקַּדַּחַת צְהֻבָּה, זְמַן–מָה אַחֲרֵי שֶׁנִּפְצַע פְּצָעִים קָשִׁים עַל–יְדֵי עֲרָבִים בַּדֶּרֶך שֶׁבֵּין סֶגֶ'רָה לְמִצְפֶּה.  ↩


וְלַד אִל מִית – בַּעֲרָבִית, וּפֵרוּשׁ הַמִּלִּים: בְּנֵי מָוֶת.  ↩


כָּךְ נִקְרְאוּ הַשּׁוֹטְרִים.  ↩


“חוּרִיָּה” – חֹפֶשׁ.  ↩


לֵית דִּין – אֵין דִּין.  ↩


כִּדְאֶשְׁתַּקַּד – כּמוֹ בַּשָּׁנָה שֶׁעָבְרָה.  ↩


צְמוּדוֹת – דְּבוּקוֹת, קְשׁוּרוֹת.  ↩


אִרְגּוּן מַחְתֶּרֶת – בִּלְתִּי לֵיגָלִי. לֹא חֻקִּי.  ↩


הַכַּוָּנָה לְיִצְחָק בֶּן–צְבִי וּלְדָוִד בֶּן–גֻּרְיוֹן.  ↩


גַ'אמַל פֶּחָה – מוֹשֵׁל תֻּרְכִּי וְשַׂר צָבא.  ↩


הָא בְּהָא תַלְיָא – זֶה בָּזֶה תָּלוּי.  ↩


נָאוֹר – מֵהַמִּלָה אוֹר, כְּלוֹמַר: מַשְׂכִּיל.  ↩



"
