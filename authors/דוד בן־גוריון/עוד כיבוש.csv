,Title,Translator,Lang,Author,Text
0,עוד כיבוש,,,דוד בן־גוריון,"
כפי שמודיעים מלונדון, נתקבלה בימים אלה בפרלמנט האנגלי החלטה, שיש לה ערך
חיוני בשביל העבודה העברית בארץ ובשביל מלחמתו המעמדית של הפועל הארצישראלי
בכללו. הידיעה אומרת, שבמשא־ומתן על דבר המִלווה הארצישראלי קיבל הפרלמנט
סעיף המחייב את הממשלה להנהיג את “סעיף השכר ההוגן” בכל עבודה בנמל ובשאר
העבודות שתיעשינה בכסף המלווה.
סעיף זה נהוג בחוזים שהממשלה והעיריות באנגליה עושות עם קבלנים המקבלים
עבודות מהממשלה או מהעיריה. מוצאו בהחלטת הפרלמנט האנגלי, שנתקבלה ראשונה
בשנת 1891 ותוקנה במידה רבה בשנת 1909.
ההחלטה ההיא אומרת:
“הקבלן יהיה חייב, תחת עונש של קנס, לשלם שכר־עבודה ולשמור על שעות עבודה
שאינם נופלים בטיבם מאלה המוּכּרים באופן כללי בין נותני־העבודה ובין
האגודות המקצועיות (או, כשאין שכר ושעות עבודה מקובלים, מאלה הנהוגים למעשה
בין נותני־עבודה טובים) באותו המקום שבו נעשית העבודה. יתר על כן, תנאי
העבודה המקובלים בעולם ובמקצוע הנוגעים בדבר יובאו בחשבון לשם בחינה, עד
כמה “השכר ההוגן” משתמר למעשה. על הקבלן אסור יהיה להעביר או להקצות, ישרות
ועקיפות, למי שהוא או למי שהם איזה חלק של קבלנות בלי הסכמה בכתב מאת מחלקת
העבודה. מסירת חלק עבודה לקבלן שני אסורה, מלבד זו הנהוגה במקצוע הנידון.
הקבלן יהיה אחראי על שמירת סעיף “השכר ההוגן” על ידי הקבלן החלקי”.
הסעיף הנ“ל נכנס לתוך כל חוזה קבלני, שהממשלה או העיריה עושה עם איזה קבלן
שהוא והקבלן חייב להודיע לפועליו על התנאים של הסעיף הנ”ל. רק קבלנים
השומרים את תנאי העבודה האלה רשאים להיות קבלנים ממשלתיים. בשנים האחרונות
נהוג אפילוּ שהממשלה ממציאה למועצה הכלכלית של קונגרס האגודות המקצועיות
רשימת הקבלנים המוּכּרים על ידיה, למען שהאורגן העליון של התנועה המקצועית
יוכל לבחון, אם אמנם שומרים הקבלנים האלה על תנאי השכר והעבודה, כפי שמחייב
אותם הסעיף הנ""ל.
הממשלה בארץ־ישראל היא,כידוע, נותן־העבודה הכי גדול בארץ. ברכבת, בטלגרף,
בדואר, בכבישים, בבנינים ובעבודות אחרות מעסיקה הממשלה יום יום מאות ואלפים
פועלים. מלבד עבודת הרכבת, הדואר והטלגרף, המתנהלת ישרות על־ידי פקידות
הממשלה, נעשות כל שאר העבודות על־ידי קבלנים. השיטה הנהוגה עד עכשיו במסירת
עבודת הממשלה לקבלנים היא שיטת ההכרזה הפומבית, וכל המוזיל – זוכה. אין
הממשלה מתענינת כלל בתנאי העבודה, ולא איכפת לה אם הקבלן מעביד נשים וילדים
בשנים־שלושה גרשים ליום ומנצל פועלים בוגרים בדרגת ההפקרות. שיטה זו מביאה
לידי כך שתנאי העבודה של הממשלה הם הגרועים ביותר בארץ. קבלת ההצעה הכי
זולה, בלי דאגה לתנאי העבודה, מוכרחה להגדיל בלי קץ את הניצול וההפקרות
והורדת השכר. התוצאה היא שהפועל היהודי, מלבד מספר קטן של פועלים מאומנים
ומומחים, מוּצא לגמרי מכל עבודות הממשלה, ולא עוד, אלא גם הפועל הערבי
המקומי עלול להידחות על־ידי הפועל המצרי והחורני והסורי, המוכשרים להתחרות
בו בזול עבודתם.
הדרישה הצודקת והחיונית של הפועל העברי לחֵלֶק מתאים בעבודות הממשלה, מתאים
לחלק הישוב היהודי במסי הארץ, מספרו וערכו של הפועל היהודי, לצורך העבודה
של הישוב היהודי – נכשלה עד היום הזה בשיטה עיוולת זו של קבלנות, הרודפת אך
ורק אחרי הזול. הממשלה העמידה פנים של רודפת שויון וטענה, שאין היא יכולה
לתת יתרון ופריבילגיה לסוג אחד של פועלים, לפועל היהודי, ולשלם לו
שכר־עבודה יותר גבוה, בשעה שפועלים אחרים מקבלים שכר־עבודה יותר נמוך, ואין
היא יכולה גם למסור עבודה ל“סולל־בונה”, שהצעתו בנויה על עבודה יקרה, בשעה
שיש קבלנים זולים ממנו.
לשווא טענה הסתדרות העובדים, שעל הממשלה לדאוג לא רק לכיסו של משלם המס, כי
אם גם לקיוּמו של העובד, שהוא־הוא המקור העיקרי לכל עָשרה והתפתחוּתה של
הארץ.
כמו בשאלת חוקת הגנת העובד נשארה הממשלה חֵרשה לתביעות הפועל העברי, שהיא
תביעת העבודה המאורגנת בארץ. הסתדרוּת העובדים נאלצה להעביר את המלחמה
ללונדון ולג’נבה, ובעזרת בעלי־בריתה במפלגת־העבודה הבריטית הוצגה בפרלמנט
האנגלי שאלת תנאי העבודה בעבודות הממשלה.
על פי דרישת שליחי ההסתדרות עורר ציר מפלגת־העבודה סְנֶל את שאלת תנאי
העבודה בעבודות הממשלה הארצישראלית, כשדנו בפעם הראשונה, בחודש יולי שעבר,
על המלווה הארצישראלי. הפעם, כששאלת המלווה הארצישראלי נפתרה בחיוב בפרלמנט
האנגלי, הציג שוב את דרישת “סעיף השכר ההוגן” הקולונל ווג’ווּד, שזה רק שב
מביקורו בארץ־ישראל, והדרישה נתקבלה על־ידי הפרלמנט. על הממשלה הארצישראלית
חובה להכניס את “סעיף השכר ההוגן” בחוזה כל עבודה שתיעשה בכספי המלווה.
עוד אין אנו יודעים איך תפרש הממשלה בארץ־ישראל את “סעיף השכר”, למעשה ואם
תבין, שהדבר אשר הוטל עליה בעבודות המלווה – מחייב אותה בכל עבודה שהיא,
בין של המלווה ובין של אמצעים אחרים. ההסתדרות תצטרך לעמוד על המשמר בארץ
ובחוץ־לארץ ביתר שאת ולחזק את מלחמתה על חלקו המתאים של הפועל היהודי
בעבודות הממשלתיות ועל הטבת התנאים בכלל בעבודות אלו; אולם נציין בשמחה,
שהצעד הראשון, המכריע בכיווּן זה, נעשה.

ח' טבת תרפ""ז.
"
