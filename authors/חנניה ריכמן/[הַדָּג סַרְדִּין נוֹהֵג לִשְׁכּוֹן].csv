,Title,Translator,Lang,Author,Text
0,[הַדָּג סַרְדִּין נוֹהֵג לִשְׁכּוֹן],,,חנניה ריכמן,"

הַדָּג סַרְדִּין נוֹהֵג לִשְׁכּוֹן


בְּשִׁכּוּנֵי־פַּחִים;


וְהוּא יוֹצֵא מִן הַפַּחוֹן


רַק לְכִבּוּד אוֹרְחִים.


* * * * *

נְשֵׁי־זְמַנֵּנוּ הַתְּלוּיוֹת,


אַגַּב עִסְקֵי־מִטְבָּח,


בְּחַסְדֵיהֶן שֶׁל פַּחִיוֹת –


מַרְבּוֹת לִפּוֹל בַּפַּח.


* * * * *

חָלְיֵי־מֵעַיִם חֲמוּרִים


לִמְּדוּ כְּבָר כָּל בְּרִיָּה


כִּי בְּיָמֵינוּ שִׁמּוּרִים


נִהְיוּ מַכָּה טְרִיָּה.


* * * * *

קֵבַת הַבַּעַל הַטִּירוֹן


הִיא “שְׁפַן־הַנִּסּוּיִים”,


בִּלְמוֹד אִשְׁתּוֹ בִּשּׁוּל־מַזוֹן


אַחַר הַנִּשּׂוּאִים"".


* * * * *

הַלַּקְקָּן הַיּוֹם אֻמְלָל;


אֵרְעָה לוֹ תְּאוּנָה:


הוּא בְּשָׁעָה אַחַת זָלַל


מָאתַיִם תְּאֵנָה.


* * * * *

לְכָל סוֹעֵד לְפִי תַּפְרִיט –


מִשְׁנֵה חֶמְדָּה וָמֶתֶק


יֵשׁ לַמָּנוֹת, שֶׁמֶּלְצָרִית


מוֹחֶקֶת מִן הַפֶּתֶק.


* * * * *

בְּשִׁבְתְּךָ לַאֲרוּחָה,


יְהֵא לְךָ בָּרוּר


כִּי קֵבָתְךָ הִיא בֵּית־מְלָאכָה


וְלֹא בָּמַת־בִּדּוּר.


* * * * *

בִּשְׁבִיל זוֹלֵל – פִּטְפּוּט שְׁכֵנָה


הוּא שִׂיא חִלּוּל־הַקֹּדֶשׁ:


הוּא רַק בְּקוֹל־דְּמָמָה־שְׁמֵנָה


עוֹשֶׂה מְלַאכְתּוֹ בַּגֹּדֶש.


* * * * *

בֵּין אֲכִילָה לְבֵין זְלִילָה –


הֶפְרֵשׁ־מְחִיר יָפֶה:


רֵאשִׁית, מִפְּנֵי כַּמּוּת כְּפוּלָה,


שֵׁנִית, מִפְּנֵי רוֹפֵא.



שֻׁמָּן שׁוֹהֶה דַקָּה בַּפֶּה


וְיוֹם בְּתוֹךְ מֵעַיִם;


וְאַחַר כָּךְ הוּא מְיַפֶּה


שְׁלשִׁים שָׁנָה מָתְנַיִם.


* * * * *

טִפּוּס עַל הַר – תַּרְגִּיל מַרְזֶה,


אַךְ מַהִי הַצָּרָה?


שֶׁאַחֲרֵי רִפּוּי מַר זֶה


בָּא תֵּאָבוֹן נוֹרָא!


* * * * *

בִּמְקוֹם לִכְבּוֹשׁ מְעַט יִצְרָהּ,


זוֹלְלָנִית גּוֹרֶסֶת


כִּי הַשִּׂמְלָה שֶׁלָּהּ הוּצְרָה


רַק בְּאַשְׁמַת כּוֹבֶסֶת.


* * * * *




אִם בֶּן־תַּרְבּוּת מֻזְמָן לִסְעוֹד,


הֲרֵיהוּ מְעֻנְיָן


בַּמֶּה שֶׁיֵּשׁ עַל הַכִּסְּאוֹת


וְלֹא עַל הַשֻׁלְחָן.


* * * * *

אָכֵן, מִסְפַּר שְׁלשָׁה־עָשָׂר


סָבִיב לְשֻׁלְחָנְךָ


אוֹת רַע – אִם כָּל אוֹתוֹ מִסְפָּר


זוֹלֵל עַל חֶשְׁבּוֹנְךָ.


* * * * *

כֵּלַי – יוֹצֵא הוּא מִכֵּלָיו,


אִם בָּאוּ זוֹלְלִים;


אַךְ אֵין טוּבֵי־מַאֲכָלָיו


יוֹצְאִים מִן הַכֵּלִים.


* * * * *

מַה מַּרְגִּיזוֹת אֶת חֵךְ־הַגֶּבֶר


יוֹדְעוֹת־בִּשּׁוּל שֶׁמִּתְרַשְּׁלוֹת!


אוּלָם מִשְׁנֵה־צָרָה־וָשֶׁבֶר –


בּוּרוֹת־בִּשּׁוּל… שֶׁמְּבַשְּלוֹת.


* * * * *

זוֹלֵל שׁוֹכֵחַ הַפְּרָטִים


אֲשֶׁר לָמַד לִפְנֵי יוֹמַיִם –


אַךְ הוּא זוֹכֵר הַתַּפְרִיטִים


אֲשֶׁר אָכַל לִפְנֵי חָדְשַׁיִם.


* * * * *

אָדָם עוֹבֵד עַשְׂרוֹת שָׁנִים


עַד שֶׁיִּרְאֶה מַעֲדַנִּים –


וְאָז רוֹפְאוֹ פּוֹקֵד עָלָיו


לְהִסְתַּפֵּק בְּכוֹס־חָלָב.


* * * * *

בִּשְׁבִיל מִחְיָה מַסְפִּיק גַּם שְׁלִישׁ


מִן הַמֻּכְנָס לְכֶרֶס־אִישׁ;


שְׁנֵי הַשְּׁלִישִׁים הַנּוֹסָפִים


בָּאִים בִּשְׁבִיל מִחְיַת רוֹפְאִים.


* * * * *

אִם צֶמֶד רָב בִּגְלַל תַּפְרִיט


וּמִתְלַקֵּחַ כְּגָפְרִית,


לֹא יַעֲזוֹר שִׁנּוּי תַּפְרִיט:


לְזוּג כַּזֶה דָרוּשׁ תַּפְרִיד.


* * * * *

פְּלוֹנִי, עַצְלָן וְרַעַבְתָן,


יָרַשׁ צְרוֹר־כֶּסֶף לֹא־קָטָן.


מֵאָז נוֹתְרוּ רַק שְׁנֵי קְשָׁיִים,


שֶׁמֵּרְרוּ לוֹ אֶת הַחַיִּים.



רִאשׁוֹן: הַקֹּשִׁי הַגָּדוֹל


לַחְדּוֹל לִישׁוֹן כְּדֵי לִזְלוֹל;


שֵׁנִי, הָרַע מִן הָרִאשׁוֹן:


לַחְדּוֹל לִזְלוֹל כְּדֵי לִישׁוֹן.


* * * * *

חוֹלֶה מֵרֹב מַאֲכָלִים –


סוֹפוֹ לָצוּם עַד שֶׁיַּחְלִים.


* * * * *

קֵבָה נִכְנַעַת לַזּוֹלֵל –


אַךְ היִא נוֹקֶמֶת בּוֹ בַּלֵּיל.



זְלֹל מַקַרוֹנִי – אִטְרִיּוֹת!


הֵן מַבְרִיאוֹת אֶת הַבְּרִיּוֹת:


כִּי תַּהֲלִיךְ־אֲכִילָתָן


מִבְצָע סְפּוֹרְטִיבִי לֹא קָטָן.


* * * * *


הַתְקָפַת כְּאֵב־מֵעַיִם


מְקַבֵּל הַגַּרְגְּרָן


מִסְּעֻדַּת־הַצָּהֳרַיִם


… שֶׁאֵלֶיהָ לֹא הֻזְמַן.


* * * * *

לְאָדָם בְּגִיל־בֵּינַיִם


מַאֲמָץ מַזִּיק פִּי־שְנַיִם –


בְּיִחוּד עָמָל נוֹסָף


בְּמַזְלֵג, סַכִּין וְכַף.


* * * * *

""מַה לְפֶתַע נִשְתַּטֵּיתָ –


מְפֻנָּק כָּזֶה נִהְיֵיתָ?"" –


גָּעֲרָה אִשָּׁה בַּבַּעַל:


""כְּלוּם דַּיְסַת־פּוֹלִים הִיא רַעַל?



בְּשַׁבָּת אוֹתָהּ הִלַּלְתָּ,


בְּרִאשׁוֹן אוֹתָה זָלַלְתָּ,


בְּשֵׁנִי אוֹתָהּ אָכַלְתָּ –


וְהַיּוֹם פִּתְאֹם בָּחַלְתָּ?""


* * * * *
הַקַּמְצָן וְהַזּוֹלֵל

סָח קַמְצָן: “יֵשׁ חַג לִי! בּוֹא!”


בָּא זוֹלֵל לִסְעוֹד לִבּוֹ.



הַקַּמְצָן הִגִּישׁ מָרָק.


הַזּוֹלֵל שָׁאַל: “מָה? רַק?”



הַזּוֹלֵל בִּקֵּשׁ בָּשָׂר.


הַקַּמְצָן לָעַג: “בָּא שַׂר?”



הַזּוֹלֵל בִּקֵּשׁ דַּיְסָה.


הַקַּמְצָן כָּעַס: “דַּי! סַע!”


"
