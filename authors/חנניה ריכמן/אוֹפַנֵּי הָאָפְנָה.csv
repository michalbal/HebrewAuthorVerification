,Title,Translator,Lang,Author,Text
0,אוֹפַנֵּי הָאָפְנָה,,,חנניה ריכמן,"

מָה בֵּין שְׂמָלוֹת נוֹשׁנוֹת –


לְמוֹדֶרְנִיּוֹת?


מֵאֵלֶּה הָיְתָה מִתְפַּרְנֶסֶת חֲנוּת־בַּד


וּמֵאֵלֶּה מִתְפַּרְנֶסֶת בַּדְחָנוּת.



מָה בֵּין גֶּבֶר קַל־דַּעַת לְאִשָּׁה קַלַת־דַּעַת?


אֶת זֶה אֶפְשָׁר לִמְשׁוֹךְ


בְּכָל אֹפֶן שֶׁהוּא,


וְאֶת זוֹ – בְּכָל אָפְנָה שֶׁהִיא.


*


מָה בֵּין נְשֵׁי־הֶעָבָר לִנְשֵׁי־זְמַנֵנוּ?


אֵלֶּה נִתְחַנְּכוּ עַל “צְאֶינָה וּרְאֶינָה”


וְאֵלֶּה – עַל “צאֶינָה וְהֵרָאֶינָה”.


*


מָה בֵּין צֶנַע לִצְנִיעוּת?


זֶה אוֹסֵר מְלַאי מֻפְרָז


וְזוֹ אוֹסֶרֶת גְּלַאי מֻפְרָז.


*


אֵיךְ אֶפְשָׁר לְכַנּוֹת


שִׂמְלָה עִם גְּלַאי מֻפְרָז?


שִׂמְלַת־עֶרֶו.


*


אֵיךְ אֶפְשָׁר לְכַנּוֹת


הֲמוֹן־מִתְרַחֲצִים עַל חוֹף־הַיָּם?


חֲשַׂפְשׂוּף.


*


מָה שֵׁם יָאֶה


לְתַהְפּוּכוֹת שֶׁל אָפְנַת־נָשִׂים?


גַּנְדְּרָלָמוּסְיָה.


*


מַהוּ שְׂפָתוֹן?


תִּקוּן חִימִי


לְחֶסְרוֹן פִיסִי.


*


מַהִי אָפְנַת קַיִץ?


תֹּכֶן גַּשְׁמִי


בְּצוּרָה מֻפְשֶׁטֶת.


*


מָה הֵן מִצְווֹת


הָאָפְנָה הַחֲדִישָׁה?


תּוֹרָה מִסִּינַיְלוֹן.


*


מַהוּ עִתּוֹן לְאָפְנַת־נָשִׂים?


אָפְנַת־פַּעְנֵחַ.


*


מָה בֵּין אָמָּנוּת לְקוֹסְמֶטִיקָה?


זוֹ – מְלָאכָה יָפָה


וְזוּ – יֹפִי מְלָאכוּתִי.


*


מָה בֵּין חוֹמֶדֶת־בֶּגֶד לְבוֹגֶדֶת־בֶּגֶד?


כָּאן – אֱמוּנָה בִּמְּעִיל


וְכָאן – מְעִילָה בְאֵמוּן.

 
אָפְנָה בְּעֵינֵי הַטַּף


אֵם מוֹדֶרְנִית, גְּבֶרֶת־חֶמֶד


בְּתִלְבֹּשֶׁת “מִתְקַדֶּמֶת”,


נִכְנְסָה אֶל בָּנָהּ־קְטַנָּהּ


לְנַשְּׁקוֹ לִפְנֵי שֵׁנָה.



– “לַּיְלָה טוֹב! עָלַי לִנְסוֹעַ!”


– “אָנָה, אִמָּא?” – לְקוֹלְנוֹעַ"".


הוּא הִבִּיט בָּהּ וְחִיֵּךְ:


“וְאִם מִישֶׁהוּ יִרְאֵךְ?”

*

חֹר אֶחָד בְּנַעַל־גְּבֶרֶת –


זֶה סִמָּן עָצוּב שֶׁל רִישׁ;


כָּל הַנַּעַל מְחֶרֶרת –


זֶה סִמַּן סִגְנוֹן חָדִישׁ.


*


מָה הֶבְדֵּל בֵּין אִישׁ לִגְבֶרֶת


בַּחֲנוּת שֶׁל מִגְבָּעוֹת?


הַסְּטָטִיסְטִיקָה אוֹמֶרֶת:


הַהֶבְדֵּל הוּא – שְׁתֵּי שָׁעוֹת.


 
שְׁנֵי נִמּוּקִים


אֶתְמוֹל הֶחְלִיטָה הָאִשָּׁה


לִרְכּוֹשׁ מִגְבַּעַת חֲדָשָׁה –


וְהַנִּמּוּק לָרְכִישָׁה:


כָּזֹאת כְִּבָר יֵשׁ לְכָל אִשָּׁה!



הַיּוֹם רוֹצָה אוֹתָהּ אִשָּׁה


לִרְכּוֹשׁ מִגְבַּעַת חֲדִישָׁה –


וְהַנִּמּוּק לָרְכִישָׁה


כָּזֹאת עוֹד אֵין לְשׁוּם אִשָּׁה!

 
מְעוּף הָאָפְנָה


בְּנֶשֶׁף־גִּיל אִשָּׁה יָפָה


עָנְדָה – עַל גְּלַאי מֻפְרָז –


שַׁרְשֶׁרֶת־נוֹי, שֶׁבְּסוֹפָה


תָּלוּי מָטוֹס־שֶׁל־פָּז.



בָּחוּר צָעִיר, שֶׁנִּזְדַּמֵּן


(מִקְּרִית אוֹ בִּמְגֻנָּב)


בְּקִרְבָתָהּ שֶׁל בַּת־הַחֵן,


נָעַץ בָּהּ אֶת עֵינָיו.



– “אֲנִי רוֹאָה” – מִבְּלִי לִכְעוֹס


אָמְרָה לַמִּתְבּוֹנֵן –


""כִּי בְעֵינֶיךָ הַמָּטוֹס


מוֹצָא חֵן־רַב, לֹא כֵן?""



– “וַדַּאי” – עָנָה הַבָּחוּרוֹן


לַגְּבֶרֶת הַיָּפָה –


""וְלֹא כָּל־כָּךְ הָאֲוִירוֹן


כִּשְׂדֵה הַתְּעוּפָה"".

*
 
בְּקִרְיַת־תֶּפֶר


הָרְחוֹב, מַמָּשׁ כְּמוֹ""ל נִכְבָּד,


מַלְבִּישׁ כָּל בַּת כְּרִיכוֹת שֶׁל בַּד.


הַרְבֵּה, הַרְבֵּה מַהֲדוּרוֹת –


וְהַכְּרִיכוֹת מָה הֲדּוּרוֹת!

אַךְ בְּלִי סָפֵק, הַפְּליַז' שֶׁל חוֹל


הִנֵּהוּ מוֹ""ל יוֹתֵר גָּדוֹל:


הוּא אֶת כֻּלָּן מוֹצִיא לָאוֹר


רַק בִּכְרִיכוֹת שֶׁל עוֹר.


*

 
בְּ“פִלוּחִין” – וּבְחִלּוּפִין

""בִּצַּעְתָּ שְׁתֵּי פְּרִיצוֹת חוֹזְרוֹת


לְבֵית־מִסְחָר בִּגְדֵי גְבָרוֹת"" –


אָמַר שׁוֹפֵט: ""וּבְכֵן, תּוֹדֶה־נָא:


כַּמָּה שְׂמָלוֹת גָּנַבְתָּ שָׁם?""


– “אַחַת!” – הֵשִׁיב הַנֶּאֱשָׁם:


אִשְׁתִּי דָּרְשָׁה שֶׁאַחְלִיפֶנָה!""

*

פְּלוֹנִי, קַמְּצָן לְפִי הָאֹפִי,


אָמַר אַחֲרֵי שֶׁהִתְחַתֵּן


עִם בַּחוּרָה חֲסְרַת־כָּל־חֵן,


אַךְ בַּעֲלַת… מָכוֹן לְיֹפִי:

""אֲנִי חָסִיד שֶׁל נוֹי מַכְנִיס –


וְלֹא שֶׁל נוֹי מוֹצִיא־מִכִּיס!""


*


“מֻעָט מַחְזִיק הַמְרֻבֶּה” –


אָמַר תַּלְמִיד־חָכָם,


כְּשֶׁרָאָה אִשָּׁה שְׁמֵנָה


לוֹבֶשֶׁת בֶּגֶד־יָם.

*


יֵשׁ לְהַבְחִין בִּפְנֵי “יָפָה”


בֵּין אֲמִתִּי לְשָׁוְא:


בֵּין מָה שֶׁיֵּשׁ בְּפַרְצוּפָה


לְמַה שֶׁיֵּשׁ עָלָיו.


*


עַל פְּנֵי גְבִרְתּוֹ – הַמְּאֹהָב


אֵינוֹ מַבְחִין בְּטִיחַ:


בִּמְקוֹם הָרֹאשׁ, עַל שְׁתֵּי כְּתֵפָיו


יוֹשֵׁב אֲהֲבַטִּיַח.

"
