,Title,Translator,Lang,Author,Text
0,בְּצֵל הַמּוּזוֹת,,,חנניה ריכמן,"


“הַיָּרִיד הַדִּיזֶנְגּוֹפִי” –


זֶה מָקוֹם שֶׁבּוֹ חוֹשְׁבִים


סַקְרָנִים תְּמִימֵי־הָאֹפִי


זֶה אֶת זֶה לְ“כוֹכָבִים”.

*

הַיְדִידוּת בֵּין אָמָּנִים


דּוֹמָה לְאַהֲבָה:


כָּךְ מְעִידָה עַל־כָּל־פָּנִים


קִנְאָה מְשֻלְהָבָה.

*

אַמְבָּט־שֶׁל־בֹּץ לְרַחֲצָה


אַתָּה מוֹצֵא בִּטְבֶרְיָה;


אַמְבָּט־שֶׁל־בֹּץ לְהַשְׁמָצָה


תִּמְצָא בְּקַפֶטֶרְיָה.

*

אָמָּן מַשְׁמִיעַ בְּזִלְזוּל


עֶלְבּוֹן לְחֶשְׁבּוֹנוֹת –


אַךְ מַה קַּפְּדָן הוּא בְּנִהוּל


חֶשְׁבּוֹן לְעֶלְבּוֹנוֹת.

*

אִם מְבַקֵּשׁ אָמָּן־“כּוֹכָב”


אֱמֶת מֵעֲמִיתוֹ –


חֶפְצוֹ לִשְׁמוֹעַ אֶת שְׁבָחָיו


וְלֹא אֶת אֲמִתּוֹ.

*

נוֹף בְּנֵי־בּוֹהֶמָה נֶחְמָדִים


מָלֵא צִיּוּרִיּוּת:


יֵשׁ בּוֹ הַרְבֵּה מְאֹד בַּדִּים


וְשֶׁפַע שֶׁל צְבִיעוּת.

*

אֵין אִישׁ קָטָן יָכוֹל לַחְדּוֹל


מִ“נַּרְקִיסוּת” תַּמָּה;


רַק אִישִׁיּוּת אָמָּן גָּדוֹל


נִמְאֶסֶת עַל עַצְמָהּ.

*

רוֹדֵף־כָּבוֹד – יוֹבְלוֹ־שֶׁלּוֹ


הוּא בְּעֵינָיו מְעַט,


וְהוּא דוֹרֵשׁ לְהַלְלוֹ


גַּם בְּיוֹבְלוֹת־זוּלַת.
*


אַחַד פְּגָעָיו הָרָאשִׁיִּים


שֶׁל מְפֻרְסָם אֻמְלָל –


שֶׁעִנְיָנָיו הָאִישִׁיִּים


נִהְיִים עִנְיַן־הַכְּלָל.

*

זוֹכֵי־פִּרְסוּם, אָמְנָם, זוֹרְחִים


כִּזְרוֹחַ הַיָּרֵחַ –


אַךְ, כַּיָּרֵחַ, גַּם מוֹשְׁכִים


הֲמוֹן־כְּלָבִים נוֹבֵח.

*

אֵין הַשְׁמָצָה – כְּתִיבָה זוֹלָה:


רָאִינוּ דֻגְמָאוֹת


שֶׁהִיא עוֹלָה לְבַעֲלָה


בִּסְכוּם הָגוּן מְאֹד.

*

סַל־נְיָרוֹת, בְּדֶרֶךְ־כְּלָל –


תְּעוּדָתוֹ פְּרוֹזָאִית.


לֹא כֵּן הוּא סַל עוֹרֵךְ־ז’וּרְנַל:


בּוֹ יֵשׁ גַּם שֶׁפַע פַּיִט.
*


אִם בּוֹחֲנִים וּמְבַקְּרִים


כְּתַב־יָד בְּלִי סַלְחָנוּת,


אָז מְקוֹמוֹ בְּרֹב מִקְרִים


הוּא סַל וְלֹא חֲנוּת.

*

פַּיְטָן מַפְעִיל עִם כָּל חִבּוּר


אֶת דִּמְיוֹנוֹ הָרַב:


הוּא מְדַמֶּה שֶּׁהַצִּבּוּר


יִקְרָא אֶת כָּל שִׁירָיו.

*

לֹא בְּנָקֵל זוֹכֶה כִּשְׁרוֹן


לְהַכָּרָה מְלֵאָה,


אִם אֵין לוֹ אֵיזֶה מִין קִשְׁרוֹן


עִם בַּעֲלֵי־דֵעָה.

*

אֵין שׁוּם תּוֹרִים בְּשׁוּק־סְפָרִים –


כִּי הַבִּקּוּשׁ כָּאן דַּל;


רַק שְׁנֵי דְבָרִים יוֹצְרִים תּוֹרִים:


סֶנְסַצְיָה וּסְקַנְדַל.

*

עִם צֵאת סִפְרוֹ, מָשׁוּל פַּיְטָן


צְמֵא קְהַל־קוֹרְאִים אוֹהֵד –


לְאִישׁ מַשְׁלִיךְ מֵהַר שׁוֹשָׁן


וּמְצַפֶּה לְהֵד.

*

“מִסְפַּר קוֹרְאַי עַכְשָׁו הֻכְפַּל” –


בִּשֵּׂר פַּיְטָן – “הֵבַנְתָּ?”


– ""קַבֵּל, רֵעִי, בִּרְכַּת־מַזָּל!

מָתַי־זֶה הִתְחַתַּנְתָּ?""
*

""שִׁמְךָ, פַּיְטָן, יִחְיֶה בַּזְּמַן


שֶׁיִּשְׁתַּכַּח הוֹמֶרוֹס!


אוּלָם לֹא קֹדֶם, כְּמוּבָן"" –


הוֹסִיף לֵצָן בְּאֶרֶס.

*

סָח לְפַיְטָן אָמַּן־שְׁנִינָה:


""אוֹתְךָ עָשׂוּ שִׁירֶיךָ


לְבֶן־אַלְמָוֶת בַּמְּדִינָה –


לְכָל יְמֵי חַיֶּיךָ!""

*

עַל עֵסֶק־פְּרָס “בִּלְתִּי־נָקִי”


אָמְרוּ חַכְמֵי־שְׁנִינָה:


""כָּל זֵר־דַּפְנָה בִּלְתִּי־חֻקִּי


הוּא רַק ""מַמְזֵר־דַּפְנָה"".

*

בִּשְׂדֵה־רוּחַ מִתְאַזְּנִים


יְבוּלִים לְפִי הַזְּנִים:


עִם בַּצֹּרֶת בַּסִּפֹּרֶת –


מִתְרַבֶּה יְבוּל־בִּקֹּרֶת.

*

רֹב סוֹפְרִים רוֹכְשִׁים כְּבוֹדָם


בְּתֵאוּר חֻלְשׁוֹת אָדָם


וּמַרְבִּית הַמְבַקְּרִים –


בְּתֵאוּר חֻלְשׁוֹת סוֹפְרִים.

*

הַבִּקֹּרֶת הָעוֹיֶנֶת


מְרֻצָּה מֵהַצָּגָה


בְּמִדָּה שֶׁהִיא נוֹתֶנֶת


הִזְדַּמְּנוּת לַהֲצָקָה.

*

כָּל בַּמַּאי לִפְנֵי פְּרֶמְיֶרָה


מְקַוֶּה לְשִׂיא־קַרְיֶרָה;


בַּפְּרֶמְיֶרָה – הוּא סָחוּט;


אַחֲרֶיהָ – הוּא ""שָׁחוּט"".

*

הַצַּיָּר מוֹצֵא מִפְלָט


מִבִּקֹּרֶת – בַּמֻּפְשָּט:


""לֹא ‘נִקְטַלְתִּי’ – כִּי חָמַקְתִּי:


אִי־אֶפְשָׁר לִקְטוֹל אַבְּסְטְרַקְטִי!""

*

מוֹדֶרְנִיזְם מְנַסֶּה


לְצַיֵּר לְלֹא נוֹשֵׂא.


מַה חִדּוּשׁ חִדְשׁוּ פֹּה מוּזוֹת?


כָּל יַלְדֵי־הַגַּן עָשׂוּ זֹאת!

*

הַסּוֹחֵר בְּאָמָּנוּת –


יֵשׁ לוֹ קְנֵה־מִדָּה פָּשׁוּט:


אָמָּנוּת־אֱמֶת נִכֶּרֶת


בָּעֻבְדָּה שֶׁהִיא נִמְכֶּרֶת.

*

הַ“קִּשְׁקוּשׁ” – אֵינוֹ קִשְׁקוּשׁ,


אִם זוֹכֶה הוּא לְבִקּוּשׁ.


אִם קוֹנִים כָּזוֹ “אַסְכּוֹלָה” –


כָּל סוֹחֵר יַקְדִּישׁ עִסְקוֹ לָהּ.

*

מַה יִרְבּוּ הַ“חֲתָנִים”


בְּעוֹלַם הָאָמָּנִים,


אִם אֵי־פַּעַם יִתְקַבֵּל


הָרַעְיוֹן שֶׁל “פְּרָס סְנוֹבֶּל”.

*

הַסּוֹפֵר מַרְבֶּה לִטְבּוֹעַ


מַטְבְּעוֹת מִלִּים נָאוֹת


וְזוֹכֶה לִשְׂכַר־מִקְצוֹעַ


… בְּאוֹתָם הַמַּטְבְּעוֹת.

*

לְעִתִּים קְרוֹבוֹת קוֹמֶדְיָה


שֶׁמַּצִּיג אוֹתּהּ בַּמַּאי –


נֶהֱפֶכֶת לִטְרַגֶדְיָה


בְּעֵינָיו שֶׁל הַקֻּפַּאי.

*

מוּל שְׁלֹשִׁים חַבְרֵי הַצֶּוֶת –


לַהֲקַת בַּמַאי נַיָּד –


בָּאוּלָם הִצְנִיעוּ שֶׁבֶת


כְּעֶשְׂרִים צוֹפִים בִּלְבָד.



לֵץ־שַׂחְקָן הֵעִיר בְּנַחַת:


""הַמַּצָּב הַפַּעַם – טוֹב:


מִקָּהָל אֵין לָנוּ פַּחַד –


כִּי אֲנַחְנוּ פֹּה הָרֹב!""



“אָלֶף־בֵּית” – מַלְאַךְ־שָׁלוֹם:


הוּא בִּלְבַד יָכוֹל לִסְתּוֹם


שֶׁצֶף־קֶצֶף שֶׁל תַּרְעֹמֶת


בֵּין “בְּנֵי־שֵׁם” עַל תּוֹר־פִּרְסֹמֶת.

*

הִתְגַּדְּלוּת עוֹלָה לַשִּׂיא


בֵּין בְּנֵי גֹבַה נַנָּסִי:


הַגָּדוֹל בְּמִילִימֶטֶר


מִתְפָּאֵר בְּגֹבַהּ־יֶתֶר.

*

לְעַז־מֵצַח שֶׁעָלַב


אִישׁ דָּגוּל – אָמְרוּ שׁוֹמְעַיו:


""שַׁל, גַּס־רוּחַ, נְעָלֶיךָ


מֵעַל כָּל אַרְבַּע רַגְלֶיךָ!""

*

הֶעֱלִיב אִישׁ־רִיב־וָסֶלֶף


אִישׁ הָגוּן בְּשֶׁקֶץ־פִּיו.


הִתְכּוֹנֵן קָרְבַּן־הָעֶלֶב


לְהָשִׁיב לַמַּעֲלִיב.



אַךְ רֵעוֹ אָמַר בְּשֶׁלֶו:


""אַל תָּשִׁיב עַל נִבּוּחוֹ!


כְּלוּם יִשּׁוֹךְ בַּר־דַּעַת כֶּלֶב


אִם הַכֶּלֶב נְשָׁכוֹ?""

*

אַל תִּכְעַס עַל הֲלָצָה,


אַל תִּסְלַח לְהַשְׁמָצָה!

*

לֵץ – הֻתְּרוּ לוֹ עֳקָצִים,


וְאוּלָם לֹא שִׁקּוּצִים.

*

צְחוֹק־הַדּוֹר – בְּרִיחָה אֶל קוֹמִי


מִן הַפַּחַד הָאַטוֹמִי.

*

אִם עָגוּם הוּא הַמַּצָּב,


הַהוּמוֹר נִהְיֶה לְצַו.

*

""אֳמוּנָה – סִמָּן שֶׁל פֶּתִי


וּמַצְפּוּן הוּא פְּגָם אֶסְתֶּטִי!"" –


זֶה הַלֶּקַח שֶׁמַּגִּישׁ


לְשׁוֹמְעָיו חָכָם חָדִישׁ.

*

אֵין לְצִינִיּוּת לוֹעֶגֶת


שׁוּם “בְּעַד” – יֶשְׁנוֹ רַק “נֶגֶד”.

*

פְּרִימִיטִיב הוּא פְּרִי מֵיטִיב


לְדוֹרֵנוּ סְבוּךְ־הַטִּיב.

*

סִפְרִיָּה – כְּבֵית־מִרְקַחַת:


רְפוּאוֹת וְרַעַל יַחַד.

*

סִפְרִיָּה הִיא בֵּית־דּוֹרוֹת,


אַךְ לַבּוּר הִיא בֵּית־קְבָרוֹת.

*

עֵט־אָמָּן הוּא כְּלִי־בִּצּוּעַ;


עֵט־חוֹבֵב הוּא צַעֲצוּעַ.

*

לְשַׂחְקָן גָּדוֹל נִתַּן


לְהַגְדִּיל תַּפְקִיד קָטָן.

*

אוֹ שְׁלוֹם־בַּיִת אוֹ שְׁלוֹם־פַּיִט –


זוֹ בְּרֵרַת פַּיְטָן בַּבַּיִת.

*

הַמָּקוֹר שֶּׁאֵין בּוֹ כְּלוּם –


לֹא יוֹעִיל לוֹ שׁוּם תַּרְגּוּם.

*

דִּין אָפְנָה: אֶתְמוֹל “רַב־מֶכֶר” –


וְהַיּוֹם כְּבָר אֵין לוֹ זֵכֶר.

*

פְּלַגִיאַט הוּא גֵזֶל גַּס


שֶׁנִּדְפַּס – וְגַם נִתְפַּס.

*

גַּס חוֹשֵׁב גִּדּוּף לְשִׂיא


הַכִּשְׁרוֹן הַפֻּלְמוֹסִי.

*

מַה חוֹמֶדֶת בַּקְרָנוּת?


קַבְּרָנוּת בְּקַבְּלָנוּת.

*

חוֹב – לֹא כֶּסֶף מְזֻמָּן


וְחוֹבֵב – אֵינוֹ אָמָּן.

*

הַפּוֹתֵחַ בְּמִזְמוֹר –


לֹא תָּמִיד אוֹמְרִים לוֹ: “גְּמוֹר!”

*

לֹא לְכָל אָמָּן־בַּדְּרָן


הַקָּהָל קוֹרֵא “הַדְרָן”.

*

“צְחוֹק” – אָמַר הַמִּתְלוֹצֵץ –


“זֶה חִיוּךְ שֶׁהִתְפּוֹצֵץ!”

*

בְּהוּמוֹר – כָּל עַם וָעַם


נֶהֱנֶה מִיבוּא־חִנָּם.

*

לֵץ מוֹדֶרְנִי מַעְתִּיק


“חָכְמוֹתָיו” מִלֵּץ עַתִּיק.

*

חָצוּף אֶחָד קִבֵּל מַכּוֹת.


הָיָה זֶה הַבַּרְנַשׁ


שֶׁבַּחֲנוּת שֶׁל עַתִּיקוֹת


שָׁאַל: “מַה יֵּשׁ חָדָש?”

*

אִם עַל בְּדוּתָה עוֹבֶרֶת


תְּקוּפָה מְכֻבָּדָה,


הִיא לְבַסּוֹף מֻכְתֶּרֶת


בְּתֹאַר אַגָּדָה.

*

יֵשׁ פְּצָצוֹת שֶׁל הֲלָצוֹת


שֶׁאֵינָן מִתְפּוֹצְצוֹת;


בִּיחוּד, אִם הֵן נוֹפְלוֹת


עַל אָזְנַיִם עֲרֵלוֹת.

*

בְּמָקוֹם שֶׁיֵּשׁ טֶרוֹר


אֵין סַטִירָה וְהוּמוֹר:


בַּהוּמוֹר – הַצְּחוֹק הוּא חֹק,


בַּטֶּרוֹר – הַחֹק הוּא צְחוֹק.

*

יֵשׁ הֶבְדֵּל עָמֹק בָּרוּחַ


בֵּין סַטִירָה לְהוּמוֹר:


זוֹ – קַרְנַיִם לְנִגּוּחַ,


זֶה – קַרְנַיִם לְמָאוֹר.

*

הַסַּטִירָה – זֶהוּ שׁוֹט


לְהַצְלִיף חֻלְשׁוֹת עִקְּשׁוֹת;


אַךְ הוּמוֹר לֹא דָן קָשׁוֹת:


נֶהֱנֶה הוּא מֵחֻלְשׁוֹת.

*

עוּל־יָמִים – יוֹתֵר זָרִיז


בִּתְפִיסַת הוּמוֹר עַלִּיז;


אַךְ קָשִׁישׁ רָגִישׁ מִנַּעַר


לְהוּמוֹר מָהוּל בְּצַעַר.

*

מוּסִיקַאי רָגִישׁ לְסֶלֶף:


בִּשְׁבִילוֹ “זִיּוּף”־צְלִילִים


הוּא עָווֹן חָמוּר פִּי־אֶלֶף


מִזִּיּוּף־מְצַלְצְלִים.

*

אֵין אָמָּן עַצְמוֹ יוֹדֵע,


מַה צּוּרָה יַלְבִּישׁ אִידֵאָה:


פְּעֻלַּת “אָמַּנְ־גָּנוֹן”


לֹא כְּפוּפָה לְתַקָּנוֹן.

*

הַשְׁרָאָה – “צְלִיחַת־הָרוּחַ”,


שֶׁסּוֹפָהּ אֵינוֹ בָּטוּחַ:


יֵשׁ וְרוּחַ זוֹ צוֹלַחַת


בְּצוּרָה בִּלְתִּי־מֻצְלַחַת.

*

לְאָמָּן יֵשׁ כֹּשֶר רַב


לְנַתֵּחַ יְצָרָיו;


אַךְ עוֹשֶׂה הוּא אַנַלִיזָה


רַק אַחַר מִלּוּי קַפְּרִיזָה.

*

עֲבוֹדַת הַפַּרְנָסָה –


הָאִשָּׁה הַמְּאוּסָה,


וְתַחְבִּיב – פִּילֶגֶשׁ


לְסִפּוּק הָרֶגֶשׁ.

*

קַנְאָן – בְּלִי קֹשִי תַּכִּירֶנּוּ:


בֵּין מִתְחָרִים עִם פְּעָלָיו


הוּא מְהַלֵּל נוֹפְלִים־מִמֶּנּוּ,


אוּלָם פּוֹסֵל עוֹלִים־עָלָיו.

*

אִם אִישׁ־בִּקֹּרֶת מְשַׁבֵּחַ


אָמָּן לִפְנִים מִקַו־הַדִּין –


וַדַּאי, רוֹצֶה הוּא לְנַגֵּחַ


אָמָּן אַחֵר בַּעֲקִיפִין.

*

הַמְבַקֵּר הַקּוֹנְסְטְרוּקְטִיבִי


נוֹתֵן מַקֵּל בְּיַד כּוֹשֵׁל;


הַמְבַקֵּר הָאַגְרֶסִיבִי


מֵנִיף עָלָיו אֶת הַמַּקֵּל.

*

“הַאִם יָדַעְתָּ לְצַיֵּר?” –


שָׁאַל צַיָּר נִפְגָּע בְּזַעַם.


עַל כַּךְ הֵשִׁיב הַמְבַקֵּר:


""בְּטַעֲנָה זוֹ אֵין שׁוּם טַעַם:



גַּם לְהַטִּיל בֵּיצָה זוּטָה


לִי, כְּמוּבָן, אֵין כָּל יְכֹלֶת –


אוּלָם בְּטַעַם חֲבִתָּה


אַבְחִין יוֹתֵר מִתַּרְנְגֹלֶת!""

*

יֵשׁ לְהַלֵּל צַיָּר אַבְּסְטְרַקְטִי


עַל שִׁיטָתוֹ הַחֶסְכוֹנִית:


הוּא מְקַמֵּץ בְּאֹרַח פְּרַקְטִי


אֶת מַשְׂכֻּרְתָּהּ שֶׁל דֻּגְמָנִית.

*

אָמָּן שׂוֹנֵא שִׁגְרָה פְּרוֹזָאִית;


סִגְנוֹן־בּוֹהֶמָה נֶאֱמָן


יוֹצֵר בְּכָל פִּנּוֹת־הַבַּיִת


“בַּלַגַן־עֵדֶן” שֶׁל אָמָּן.



בְּכָל מָקוֹם עַל אֲדָמָה


יֵשׁ תַּחֲרוּת וּמִלְחָמָה:


בֵּין מְיַצְּרִים – עַל הַשְּׁוָקִים


וּבֵין יוֹצְרִים – עַל הַשְּׁבָחִים.

*

פְּלוֹנִי כָּתַב חִבּוּר שָׁלֵם


בִּגְנוּת חוֹמְדִים־לְהִתְפַּרְסֵם.


יַסְבִּיר־נָא: לָמָּה הוּא עַצְמוֹ


בְּרֹאשׁ סִפְרוֹ… פִּרְסֵם אֶת שְׁמוֹ?

*

כָּל פִּילוֹסוֹף חָשׁוּב בּוֹנֶה


עוֹלָם חָדָשׁ, עוֹלָם שׁוֹנֶה –


אַךְ תַּבְנִיתוֹ תָּמִיד כָּזוֹ


שֶׁדְּמוּת־בּוֹנוֹ – בְּמֶרְכָּזוֹ.

*

פַּיְטָן קְרָאַנִי כְּשֹוֹפֵט:


“קְרָא וֶאֱמוֹר אֶת הָאֱמֶת!”


אַךְ אִם אֹמַר אֶת הָאֱמֶת,


הוּא יִקְרָאֵנִי אֶל שׁוֹפֵט!

*

שְׁלֹשָׁה חוֹמֵד כָּל בֶּן־פַּרְנַס –


וְהֵם: פְּרוּסָה, פִּרְסוּם וּפְרָס.


כִּרְחוֹק פַּרְנַס מִפַּרְנָסָה,


רָחוֹק הַפְּרָס מִן הַפְּרוּסָה.

*

כְּשֶׁטִירוֹן כּוֹתֵב שִׁירוֹן,


הוּא בְּעֵינָיו נִרְאֶה שִׂיא־רוֹן;


אַךְ מְשׁוֹרֵר יוֹצֵר שִׁיר־אוֹן –


רוֹאֶה שִׁירוֹ כְּשִׁיר־טִירוֹן

*

צְמִיחַת סִגְנוֹן מַצְרֶכֶת עֵת;


אַךְ אִם נִמְהָר הוּא בַּעַל־עֵט,


וְאֵין לוֹ חֵשֶׁק לְחַכּוֹת –


הֲרֵי מַתְחִיל הוּא לְחַקּוֹת.

*

בְּלִי הִתְרַגְּשׁוּת שֶׁל חֲוָיוֹת


אֵין לַפַּיְטָן מִלִּים חַיּוֹת;


רַק אִם הַנֶּפֶש חֻשְׁמְלָה,


נֵעוֹר בְּנֶפֶשׁ חוּשׁ־מִלָּה.

*

גַּם אִם מַנְחֵהוּ עִקָּרוֹן,


פַּיְטָן יוֹצֵר בְּשִׁכָּרוֹן;


גַּם אִם הַתֹּכֶן – מְחֻשָּׁב
,
נִגּוּן נוֹבֵעַ מֵחוּשָׁיו.

*

מַטְּרַת הוּמוֹר הִיא לְהַנּוֹת,


מַטְּרַת סַטִירָה – לְגַנּוֹת;


מַטְּרַת סִפֹּרֶת – לְתַנּוֹת,


מַטְּרַת בִּקֹרֶת – לְשַׁנוֹת.

*

אֵין לְסוֹפֵר סִפּוּק בְּאֹמֶר,


אִם מִתְרַקֵּם הוּא חִישׁ־מַהֵר;


רַק מַאֲבָק קָשֶׁה עִם חֹמֶר


נוֹתֵן לוֹ רֶגֶש שֶׁל יוֹצֵר.

*

לִלְמוֹד – אוֹמְרִים בְּרִיּוֹת בְּטַעַם –


זֶה לְעוֹלָם לֹא מְאֻחָר.


אֱמֶת! לָכֵן, נִדְחֶה כָּל פַּעַם


אֶת לִמּוּדֵנוּ לְמָחָר.

*


פָּנָה סַקְרָן אֶחָד תָּמֵהַּ


אֶל מִלּוֹנַאי: ""הַרְשֵׁה לִשְׁאוֹל:


כֵּיצַד יָכֹלְתָּ לְבַצֵעַ


חִבּוּר מִלּוֹן כָּל־כָּךְ גָּדוֹל?""



עָנָה הָאִישׁ: ""זֶה מִין שַׁרְשֶׁרֶת –


כְּמוֹ בְּרִיב עִם בַּת־הַזּוּג:


מִלָּה אַחַת מִיָּד גּוֹרֶרֶת


מִלָּה שְׁנִיָּה מִזֶה הַסּוּג!""

*

עוֹרֵךְ קַפְּדָן אֶחָד נִשְׁאַל:


""מִי, לְדַעְתְּךָ, עוֹד אַקְטוּאַלִי


מִבְּנֵי הַדּוֹר הַלִיבֶּרַלִי?""


בְּלִי כָּל הִסּוּס עָנָה: “לַסַּל!”

*

לְכָל סוֹפֵר, לְפִי חֻקָּה,


שְׁמוּרָה גַם “זְכוּת־הַעְתָּקָה” –


אַךְ לֹא לִפְנֵי שֶׁהוּא כָּתַב


סִפְרֵי־יְצִירוֹתָיו.

*

כְּתִיבַת חִבּוּר בִּשְׁעַת מִבְחָן –


מִבְצַע־סַפְרוּת הִיא, כְּמוּבָן,


אַךְ הִיא אֵינָהּ מַעֲנִיקָה


שׁוּם “זְכוּת־הַעְתָּקָה”.



לֹא תּוֹעִיל לְךָ בַּבֹּחַן


סִפְרִיָּה בַּאֲרוֹנְךָ,


אִם תִּהְיֶה רֵיקָה מִתֹּכֶן


סִפְרִיָּה שֶׁל זִכְרוֹנְךָ.

*

בּורּ קוֹנֶה אֶנְצִיקְלוֹפֶּדְיָה –


וְאַחַר שִׁנּוּן־תֻּכִּי


מְשַׂחֵק תַּפְקִיד־קוֹמֶדְיָה


שֶׁל יוֹדֵעַ וּבָקִי.

*

אַל תַּבְרִיק, מַשְׂכִּיל צָעִיר,


בְּצִיטַטוֹת לְמַכְבִּיר –


פֶּן תָּעִיד בְּךָ צִיטַטָה


כִּי לֹא בַּנְתָּ, מַה קָרָאתָ.

*

הַדֻּגְמָה הָעִקָּרִית
לַתְּנוּעָה הַחַד־סִטְרִית


הִיא הַדֶּרֶךְ שֶׁל סִפְרֵנוּ


הַמֻּשְׁאָל לְמַכָּרֵנוּ.

*

מִמִּלּוֹן לִמְדוּ בִּינָה,


גַּנְדְּרָנִים בְּנֵי־חֶפֶז:


הֵן מִיָּד אַחַר אָפְנָה


תִּמְצְאוּ בּוֹ – אֶפֶס.

*

רַדְיוֹ טוֹב מַדְרִיךְ הַמֹּחַ


“מִיהוּ מִי וּמַהוּ מָה”


וּקְלוֹקֵל – מַדְרִיךְ מָנוֹחַ


בְּהוּמָה־וּמְהוּמָה.

*

מַקְלִיטִים פֹּה, בְּלִי גֻזְמָה,


כָּל פְּזֹמֶת שֶׁפֻּזְּמָה –


אַךְ שִׁיר טוֹב, הַיּוֹם כִּתְמוֹל,


מְצַפֶּה לַשָּׁוְא לְמוֹ""ל.

*

שִׁיר רַב־תֹּכֶן־וּמִשְׁקָל


שׁוֹכְחִים אוֹתוֹ חִישׁ־קַל,


אַךְ שִׁיר־הֶבֶל שֶׁהֻלְחַן


נַעֲרָץ כְּדֵי פֻּלְחָן.

*

כָּרָגִיל, זִמְרַת־אָדָם


מְחַמֶּמֶת אֶת הַדָּם.


אַךְ תְּכוּפוֹת זַמָּר מַצְלִיחַ


אֶת דָּמֵנוּ לְהַרְתִּיחַ.

*

יֵשׁ זַמֶּרֶת מְזַמֶּרֶת


נִגּוּנִים וּפִזְמוֹנִים;


יֵשׁ זַמֶּרֶת מְסַמֶּרֶת –


שַֹעֲרוֹת־מַאֲזִינִים.

*

מַהוּ גַ’ז? טֵרוּף־תִּזְמֹרֶת


הַמַּכֵּנוּ בִּ“זְמַרְמֹרֶת”,


בְּלִיל כֵּלִים מִשְׁתּוֹלְלִים,


הַ""יּוֹצְאִים מִן הַכֵּלִים"".

*

מָה רָקְדוּ אֶתְמוֹל־שִׁלְשׁוֹם?


מְחוֹלוֹת־מַחְנַיִם.


מַה חוֹמְדִים לִרְקוֹד הַיּוֹם?


מְחוֹלוֹת־מָתְנַיִם.

*

מַה פֵּרוּשׁ רוֹמַן “בַּלָּשׁ”?


זֵהוּ רֶצַח מְשֻׁלָּשׁ:


רֶצַח־נֶפֶש בָּרוֹמַן,


רֶצַח־כֶּסֶף, רֶצַח־זְמַן.

*

מַהוּ סֶרֶט דֶּטֶקְטִיבִי?


אֶמְצָעִי חָדִישׁ מֻשְׁלָם


לַחִנּוּךְ הַדֶּפֶקְטִיבִי


שֶׁל הַנֹּעַר בָּעוֹלָם.

*

בְּנֵי חֶבְרָה לֹא־מְבֻגֶּרֶת


לֹא יַשְׁפִּילוּ אֶת עַצְמָם


עַד כְּדֵי בִּקּוּר בְּסֶרֶט


הַמֻּתָּר לִבְנֵי־גִילָם.



הַקּוֹלְנֹעַר – יֵשׁ לוֹ חֵשֶׁק


עַל הַבַּד תָּמִיד לִרְאוֹת


שְׁנֵי דְבָרִים: גְּבוּרוֹת־הַנֶּשֶׁק


וְנִשּׁוּק־הַגִּבּוֹרוֹת.

*

בָּעִתּוֹן – פִּרְחָח סוֹלֵחַ


לַצֶּנְזוּרָה הַשְׁמָטָה,


אַךְ בַּסֶּרֶט הַ“מּוֹתֵחַ” –


לֹא יִמְחַל לְאַשְׁמָתָה!
*


מַקְשִׁיב לְמוּסִיקָה צְרוּפָה –


רוֹאֶה בִּשְׁתֵּי אָזְנָיו;


וְהַקּוֹרֵא שִׁירָה יָפָה –


שׁוֹמֵעַ בְּעֵינָיו.

*

תַּרְגּוּם שִׁירִי לֹא יִתָּכֵן


עַל פִּי דִיּוּק צַר־עַיִן:


עַלָיו לָתֵת “חֵן תַּחַת חֵן”


וְ“יַיִן תַּחַת יַיִן”.

*

הַמְתַרְגֵּם שֶׁל יְצִירָה,


כְּמוּסִיקַאי נָאוֹר,


לֹא יְבַצַּע בַּחֲצוֹצְרָה


קוֹנְצֶ’רְטוֹ לְכִנּוֹר.

*

אוּלַם־קוֹנְצֶרְט – מָקוֹם נָעִים,


אַךְ יֵשׁ בּוֹ גַם מִגְרַעַת:


תָּמִיד בְּרַעַשׁ־נַגָּנִים


שִׂיחַת־רֵעִים מֻפְרַעַת.

*

אוֹמְרִים: הַמֹּחַ – מִין מַשְׁדֵּר.


אָכֵן, כֹּחוֹ הוּא עַז,


אוּלַם כְּכָל מַשְׁדֵּר אַחֵר –


רֹב תָּכְנִיתוֹ הִיא גַ’ז.

*

סַטִירָה – מִין רְאִי כָּשׁוּף,


וְזֶה עִקַּר־קִסְמוֹ:


אָדָם מַכִּיר בּוֹ כָּל פַּרְצוּף –


חוּץ מִפַּרְצוּף־עַצְמוֹ.

*

שְׁבִילֵי סַטִירָה – מוּזָרִים:


תָּמִיד וּבְכָל מָקוֹם


דָּרוּשׁ לְשֵׁם יִשּׁוּר דְּבָרִים


דַּוְקָא רְאִי עָקֹם.

*

הֶסְבֵּר חִדּוּד אֵינוֹ דָרוּשׁ


לְבַעַל חוּש־הוּמוֹר –


וּלְמִי שָׁאֵין לוֹ זֶה הַחוּשׁ


הֶסְבֵּר לֹא יַעֲזוֹר!

*

אָדָם חֲסַר הוּמוֹר עַלִּיז


דּוֹמֶה לַעֲגָלָה


חַסְרַת־קְפִיצִים, אֲשֶׁר כָּל זִיז


גּוֹרֵם לָהּ טַלְטֵלָה.

*

לִגְלוּג אַרְסִי לֹא־מְרֻסָּן


הוּא נֶשֶׁק לֹא־קוֹלֵעַ –


וְעַל־פִּי־רֹב הוּא רַק סִמָּן


לְהִגָּיוֹן צוֹלֵעַ.

*

רַעְיוֹן־וָרֶגֶשׁ לַפַּיְטַן –
צֵרוּף שֶׁל שְׁעַת־נֵס;


רַעְיוֹן־וָרֶגֶשׁ לַמַּדְעָן –


צֵרוּף שֶׁל שַׁעַטְנֵז.

*

סוֹפֵר טִירוֹן חוֹמֵד לִזְכּוֹת


לְנֹסַח מִשֶּׁלּוֹ;


סוֹפֵר בּוֹגֵר עָמֵל קָשׁוֹת


כְּדֵי לִפְרוֹק עֻלּוֹ.

*

כָּל הַמַּרְבֶּה מִלִּים פְּשׁוּטוֹת


הֲרֵיהוּ מְשֻׁבָּח;


כָּל הַמַּרְבֶּה מִלִּים קְשׁוּטוֹת


הֲרֵיהוּ מְסֻבָּךְ.

*

קְרִיאָה נוֹתֶנֶת יְדִיעָה


בְּכָל שִׁטְחֵי הָרוּחַ;


שִׂיחָה – יְכֹלֶת־הַבָּעָה,


כְּתִיבָה – דִּיּוּק־נִסּוּחַ.

*

כֵּיצַד יִלְמַד אָדָם עִנְיָן,


שֶׁבּוֹ עוֹדֶנּוּ בּוּר?


הָאֶמְצָעִי הַמְצֻיָּן –


לִכְתוֹב עָלָיו חִבּוּר.

*

“הֲרֵי לִיצוֹר אֵינְךָ יָכוֹל” –


אָמַר בְּבוּז סוֹפֵר:


“וּבְכֵן, מַה זְּכוּת לְךָ לִפְסוֹל?”


הֵשִׁיב הַמְבַקֵּר:



""אִם בְּיָדְךָ נִמְצָא כָּעֵת


דִּינָר פָּגוּם וְקַל,


הַאִם פּוֹסְלוֹ חַיָּב לָתֵת


אַחֵר, מְלֵא־מִשְׁקָל?""



“גַּם הַבִּקֹּרֶת – יְצִירָה” –


טוֹעֵן הַמְבַקֵּר.


– “אִם מְקוֹרָהּ – לֹא יֵצֶר רָע” –


מֵשִׁיב לוֹ הַסּוֹפֵר.

*

חֲכַם־בִּקֹּרֶת מְהֻלָּל


הֵעִיר בַּחֲשִׁיבוּת


לִמְמַשֵּׁל כִּי הַמָּשָׁל


הוּא “שְׁפַל סוּגֵי סַפְרוּת”.



אַךְ זֶה גָמַל לוֹ בִּמְהִירוּת


“סְנוֹקֶרֶת” נֶאֱמֶנֶת:


""טָעִיתָ: שְׁפַל סוּגֵי סַפְרוּת –


בֵּקֹּרֶת לֹא – הוֹגֶנֶת!""

*

הוּמוֹר – אֵינוֹ שִׂמְחָה לְאֵיד:


קָהָל צוֹחֵק אִם אִיש מוֹעֵד –


אַךְ אֵין הַמַּעַד מַצְחִיקָם


אִם הַנּוֹפֵל אֵינֵנּוּ קָם.

*

אָמַר שׂוֹנֵא לְצוֹן־דִּבּוּר:


כָּל קַלַמְבּוּר הוּא “קוֹל־עַם־בּוּר”.


הֵשִׁיב לוֹ לֵץ בְּמַחְמָאוֹת:


“קַלַמְבּוּרוּת יָפָה מְאֹד!”

*

אֵין הַשַּׂחְקָן הַמְחֻנָּן


לוֹבֵשׁ תַּפְקִיד מִן הַמּוּכָן:


הוּא בְּעַצְמוֹ אוֹתוֹ תּוֹפֵר


(אָמְנָם, מֵאֶרֶג הַסּוֹפֵר).

*

נוֹאֵם טִירוֹן, נוֹאֵם “מַתְחִיל” –


רוֹעֵד מִבְּלִיל שֶׁל גִּיל וָחִיל;


דּוֹמֶה דְּבָרוֹ הַמְשֻׁלְהָב


לְמִכְתָּבוֹ שֶׁל מְאֹהָב:



בִּפְתִיחָתוֹ הַחֲגִיגִית


אֵינוֹ יוֹדֵעַ מַה יַּגִּיד –


ַוְכַאֲשֶׁר סוֹף־סוֹף גָּמַר,


אֵינוֹ יוֹדֵע מָה אָמַר.

*

אִם סִמַּן־חָכְמָה – זָקָן,


יַעַל תַּיִשׁ לַדּוּכָן!

*

מִן הַדִּין הוּא לְתַכְנֵן


כָּל נְאוּם… כִּלְבוּשׁ בַּת־חֵן:


דַּי אָרֹךְ שֶׁיְּכַסֶּה


אֶת גּוּפוֹ שֶׁל הַנּוֹשֵׂא;



וְאוּלָם לֹא כֹּה אָרֹךְ –


שֶׁיַּפְסִיד כָּשְׁרוֹ לִמְשׁוֹךְ.

*

לוּ תַקָּנוֹת־הַחֹק חִיְּבוּ


אֶת כָּל הַנּוֹאֲמִים


לוֹמַר רַק מַה שֶּׁיַּחְשְּׁבוּ –


הָיוּ רֻבָּם אִלְּמִים.

*

בְּכָל נְאוּם יֶשְׁנָן שָׁלֹש


גִּרְסוֹת דִּבְרֵי נוֹאֵם:


אַחַת שֶׁהוּא הֵכִין מֵרֹאשׁ,


אַחַת שֶׁהוּא גִמְגֵּם;



וְהַטּוֹבָה שֶׁבַּשָּׁלֹש –


פְּרִי הַבְרָקַת־פִּתְאֹם,


שֶׁנִּצְנְצָה אֶצְלוֹ בָּרֹאשׁ


… כְּשֶׁגָּמַר לִנְאוֹם.

*

בְּכָל נְאוּם צְרִיכִים לִהְיוֹת


פְּתִיחָה וְסוֹף טוֹבִים –


וְהָעִקָּר שֶׁזֶּה לָזֹאת


יִהְיוּ מְאֹד קְרוֹבִים.

*

יֵשׁ נוֹאֲמִים קִצְרֵי־בִּינָה


וַאֲרֻכֵּי־דִבּוּר,


שֶָמְּדַבְּרִים מִתּוֹךְ שֵׁנָה:


שְׁנָתוֹ שֶׁל הַצִּבּוּר.

*

הִתְעוֹרְרוּת רַבָּה מְאֹד


לִוְּתָה אֶת סוֹף הַנְּאוּם:


כָּל הַיּוֹשְׁבִים עַל הַכִּסְאוֹת


נֵעוֹרוּ מִנִּמְנוּם.

*

רוֹפֵא שָׁאַל מַכָּרָתוֹ,


אִשָּׁה זְקֵנָה כֵּנָה,


אֵיךְ הִיא קִבְּלָה הַרְצָאָתוֹ


עַל נְדוּדֵי־שֵׁנָה?



עָנְתָה: ""בְּעֹנֶג אֲמִתִּי!


אָעִיד נֶאֱמָנָה:


הַרְצָאָתְךָ רִפְּאָה אוֹתִי


מִנְּדוּדֵי־שֵׁנָה!""

*

""סְלַח, אֲדוֹנִי: הַאִם זְמַנִּי


קָצוּב לִי כָּאן מֵרֹאשׁ?""


שָׁאַל נוֹאֵם פַּטְפְּטָנִי


אֶת פִּי הַיּוֹשֵׁב־רֹאשׁ.



– “כָּאן אֵין שׁוּם סְיָג לַמְדַבְּרִים” ­


עָנָה הָאִישׁ רַכּוֹת –


""אֲבָל אֲנַחְנוּ מִתְפַּזְרִים


בְּעוֹד עֶשְׂרִים דַּקּוֹת""

*

כָּתַב אַחַד הַמְבַקְּרִים:


“מַחְצִית סוֹפְרִים הִנָּם בּוּרִים”.



דָּרְשׁוּ סוֹפְרִים בְּזַעַם רַב


שֶׁיַּחֲזוֹר בּוֹ מִדְּבָרָיו.



הִדְפִּיס הָאִישׁ “תִּקּוּן־דְּבָרִים”:


“מַחְצִית סוֹפְרִים אֵינָם בּוּרִים”

*

הִתֵּל צַיָּר: ""הַדֻּגְמָנִית –


הִנָּהּ עוֹבֶדֶת עַצְלָנִית:


הִיא מְמַלֵּאת אֶת תַּפְקִידָהּ


רַק אִם מַבִּיט מָעֲבִידָהּ"".

*

צַיָּר יָשַׁב עִם דֻּגְמָנִית


בְּהֵעָדְרָהּ שֶׁל הַ“ּפְּלוֹנִית”.


הֵם נִתְכַּבְּדוּ כִּבּוּד יָפֶה


וּפִטְפְּטוּ עַל כּוֹס קָפֶה.



פִּתְאֹם עָלוּ הֵדֵי פְּסִיעוֹת –


וְהַצַּיָּר נִבְהַל מְאֹד:


""אֵינֵךְ שׁוֹמַעַת? זֹאת אִשְׁתִּי!


הוֹי, מַהֲרִי וְהִתְפַּשְׁטִי!""

*

תַּעֲרוּכָה. שִׂיחַת־בֵּינַיִם:


– ""מַדּוּעַ שַׂמְתָּ, אֲדוֹנִי,


לִגְבֶרֶת זוֹ שָׁלֹשׁ אָזְנַיִם?""


– “מִפְּנֵי שֶׁכָּךְ רוֹאָה עֵינִי!”



– ""אִם כָּךְ רוֹאוֹת עֵינֶיךָ – מֵילָא!


אוּלָם הַסְבֵּר לִי עוֹד דָּבָר:


כְּלוּם בְּעֵינַיִם שֶׁכָּאֵלֶּה –


אַתָּה מֻכְרָח לִהְיוֹת צַיָּר?""

*

הָאָמָּנִים יוֹצְרִים צוּרוֹת –


וְזֶה לָזֶה יוֹצְרִים צָרוֹת.

*

מִלִים – לְבוּשׁ; סוֹפֵר – חַיָּט.


חָרוּז – צִפּוֹר; פַּיְטָן – צַיָּד.

*

אוֹי לְשִׁירַת פַּיְטָן־אָמָּן


מִתַּרְגּוּמֵי תֻּרְגַּמְגְּמָן.

*

מַהִי שִׁיטַת תַּרְגּוּם פָּגוּם


“אֶחָד מִקְרֶה, אֶחָד תַּרְגּוּם”.

*

הַגְּרַפוֹמַן תָּמִיד רוֹגֵן


שֶׁמְּבֶקְּרוֹ אֵינוֹ הוֹגֵן.

*

הַפְּלַגִיאַטוֹר בְּקַלּוּת


מוֹלִיד שֵׁנִית יְצוּר יָלוּד.

*

מְקוֹרִיּוּת, רְחִימָאִי –


זֶה זוּג־עֵינַיִם עַצְמָאִי.

*

דִּמְיוֹן – כִּשְׁרוֹן, אֲשֶׁר נוֹצַר


לִהְיוֹת לְאִישׁ אוֹצָר – אוֹ צַר.

*

הוּמוֹר – קָשֶׁה לְהַגְדָּרוֹת,


כִּי הוּא עַצְּמוֹ פּוֹרֵץ־גְּדֵרוֹת.

*

מָשָׁל הוּא שֶׁקֶר וְכָזָב


לְשֵׁם מוּסַר־הַשְׂכֵּל נִשְׂגָּב.

*

גָּאוֹן – זֶה אִישׁ אֲשֶׁר גִּלָּה


סוֹכְנוּת־פִּרְסֹמֶת מְעֻלָּה

*

פִּרְסוּם רִאשׁוֹן שֶׁאִישׁ פֻּרְסַם


עָשׂוּי לִהְיוֹת אוֹ פּוּר אוֹ סַם.

*

פְּרָס לְאָמָּן – כָּבוֹד סִמְלִי,


אַךְ כָּל אֶחָד אוֹמֵר: “שִׂים לִי!”

*

שִׁבְחֵי הֶסְפֵּד – תַּשְׁלוּם־שָׂכָר


נָדִיב מְאֹד, אַךְ מְאֻחָר.

*

צֵרוּף שֶׁל “מוּזָה"" וְ""אָמָּן”


אֵינוֹ יוֹצֵר עוֹד “מְזֻמָּן”.

*

אָמַר סוֹפֵר: ""לַחֲבֵרַי


יֵשׁ אַשְׁרָאָה, אַךְ לֹא אָשְׁרַאי"".

*

גַּם בַּדֵּעוֹת הַמִּתְקַדְּמוֹת


יֵשׁ לֹא מְעַט דֵּעוֹת־קְדוּמוֹת.

*

רַעְיוֹן עָמֹק וְלֹא־תָּפוּס


נִרְאֶה לַבּוּר טָעוּת־הַדְּפוּס.

*

תַּרְבּוּת לִסְנוֹבּ – לֹא סַם־רִפּוּי


כִּי־אִם צִפּוּי לְשֵׁם יִפּוּי.

*

עָבַרְתָּ דֶּרֶךְ מִכְלָלָה?


אֵין זֹאת עֵדוּת לְהַשְׂכָּלָה;



רַק זֶה מַשְׂכִּיל הוּא דֵי־צָרְכּוֹ


שֶׁמִּכְלָלָה עָבְרָה דַרְכּוֹ.

*

אוֹצַר־חָכְמָה כֻּלוֹ צָמַח


מִגִּלּוּיֵי שִׁפּוּט מֻצְלָח.



וְהַשִּׁפּוּט? מֵהִגָּיוֹן.


וְהִגָּיוֹן? מִנִּסָּיוֹן.



וְנִסָּיוֹן מִמַּה צָמַח?


מִן הַשִּׁפּוּט הַלֹּא־מֻצְלָח.

*

חוֹתַם־אָמָּן בְּכָל תְּמוּנָה


הוּא אוֹר גָּנוּז, קְרִינָה טְמוּנָה.

*

אָמָּן הוּא עֶבֶד גּוֹרָלוֹ:


כָּשְׁרוֹ קוֹשְׁרוֹ אֶל פָּעֳלוֹ.

*

לָשׁוֹן – לְבוּשׁ הָמַּחְשָׁבוֹת.


אַל תַּלְבִּישוּן בְּלוֹיֵי־סְחָבוֹת!

*

טִיּוּט כָּרוּךְ בְּאִטִּיּוּת –


אַךְ רַב נִזְקוֹ שֶׁל אִי־טִיּוּט.

*

לִשְׁתּוֹק בְּעֶשֶׂר לְשׁוֹנוֹת –


לֹא מְסֻגָּל גַּם פּוֹלִיגְלוֹט.

*

אִם תְּלַגְלֵג עַל קְלַסְתֵּרִי,


אַתָּה לוֹעֵג לָאֵל יוֹצְרִי;



אִם – עַל צוּרַת חֲלִיפָתִי,


אַתָּה לוֹעֵג לְחַיָּטִי;



אַךְ אִם לָעַגְתָּ לְמִלַּי,


זֶה, בֶּאֱמֶת, לִגְלוּל עָלַי.

"
