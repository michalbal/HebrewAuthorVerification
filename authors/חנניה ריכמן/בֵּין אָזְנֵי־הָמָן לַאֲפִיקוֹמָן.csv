,Title,Translator,Lang,Author,Text
0,בֵּין אָזְנֵי־הָמָן לַאֲפִיקוֹמָן,,,חנניה ריכמן,"
*

הָעַדְלַיָדַע הַ“מֵּתָה”


חִדְּשָׁה אֶת הַקַּרְיֶרָה –


וְהַצָּגַת־בְּכוֹרָתָהּ


הֲרֵיהִי פּוּרִימְיֶרָה.

 

פּוֹפּוּרִים

הָעָם שׁוֹמֵר נֶאֱמָנוֹת


מִצְוַת מִשְׁלוֹחַ הַמָּנוֹת;


וְהַגּוֹיִים הָרַחְמָנִים –


מִצְוַת מִשְׁלוֹחַ הֲמָנִים.

*

אִשָּׁה וָבַעַל – שֻׁתָּפִים


בַּהַמְצָאוֹת לַנְּשָׁפִים:


הִיא מַמְצִיאָה אֶת הָרַעְיוֹן –


וְהוּא מַמְצִיא אֶת הַמָּמוֹן.

*

בְּחַג־פּוּרִים מָה רַב הַנֵּס:


גַּם בַּחוּרָה נִמְאֶסֶת,


שֶׁאִישׁ אוֹתָהּ לֹא מְחַפֵּשׂ –


הֲרֵיהִי מְחֻפֶּשֶׂת.

*

""מַה שֵּׁם מָצָאנוּ בַּלָּשׁוֹן


לְשִׁכּוֹרִים רוֹקְדִים?""


עָנָה פְּלוֹנִי חוֹמֵד־לָצוֹן:


“חַגִּים וּמוֹעֲדִים”.

– “כֵּיצַד?” – ""זֶה פֵּשֶׁר הַמִּלִּים:


הֵן שִׁכּוֹרִים רוֹקְדִים –


מִסְתּוֹבְבִים וְנִכְשָׁלִים:


חָגִים וּמוֹעֲדִים"".

 
“מִבְצַע פּוּרִים”

חַג־פּוּרִים – מַעֲרָכָה:


קְרָב בֵּין עֶצֶב לְשִׂמְחָה.

*

תַּחְפּוֹשׂוֹת וְאִפּוּרִים –


הַסְוָאָה שֶׁל צְבָא־פּוּרִים.

*

הַמִּשְׁלוֹחַ שֶל מָנוֹת –


אַסְפָּקָה לַמַּחֲנוֹת.

*

מַסֵּכָה – מָגֵן עַתִּיק


נֶגֶד גַאז־עַצְבוּת מַחְנִיק.

*

רַעֲשָׁן – רִמּוֹן־שֶׁל־יָד:


פּוּרִימוֹן שֶׁל עַדְלָיָד.

*

רִקּוּדֵי־מַעְגָּלִים –


הַתְקָפוֹת שֶׁל חֵיל־רַגְלִים.

*

זִיקוּקִין בִּשְמֵי־הָעִיר –


פְּעֻלּוֹת שֶׁל חֵיל־אֲוִיר.

*

כַּת לֵצִים מְחֻפָּשָׂה –


חֵיל־הַקֻּנְדָּסָה.

*

יַד מִקְרֶה אוֹ תוֹרָשָׁה?


שָׁב תָּמִיד אוֹתוֹ רָשָׁע:


לְיַד כָּל אֲחַשְׁוֵרוֹשׁ


קָם הָמָן, נָחָשׁ־בְּרֹאש.

*

לְאֶסְתֵּר הָיָה הָאָב


בּוֹ בַּזְּמַן, בְּעֶצֶם… סָב:


כִּי אֶסְתֵּר בַּת־אֲבִיחַיִל,


בְּלִי סָפֵק, הָיְתָה בַּת־חַיִל.

*

מָרְדְּכַי אָהַב חָרוּז


וְחָרַז – “מֵאָה אָחוּז”:


אַחֲרֵי בִּגְתָן וָתֶרֶשׁ


הוּא חִסֵּל הָמָן וָזֶרֶשׁ.

*

מָרְדְּכַי הוּא שֵׁם נָכְרִי.


יֵשׁ לִקְרוֹא לוֹ שֵׁם עִבְרִי.

אַל נַטְרִיחַ דִּמְיוֹנֵנוּ;


לְפִי נֹסַח שֶׁל זְמַנֵּנוּ,


“גִּיּוּרוֹ” שֶׁל מָרְדְּכַי


הוּא פָּשׁוּט: מַר מֶרֶד־חַי.

 
עַד חֲצִי הַמַּלְכוּת (דְּרוּשׁ פּוּרִים)

נִתְפַּרְסֵם אֲחַשְׁוֵרוֹשׁ


כְּנָדִיב מִכָּל אֱנוֹשׁ:


לְאֵסְתֵּר נָתַן הוּא זְכוּת –


עַד חֲצִי־מַלְכוּת!

אַךְ נִבְדּוֹק וְנֶחֱזֶה:


אֵין קַמְצָן כְּמֶלֶךְ זֶה!


כַּךְ רוֹמֶזֶת בְּהֶסְתֵּר


מְגִלַּת אֶסְתֵּר.

בָּהּ מָצָאנוּ פְּרָט פָּעוּט:


“וַתִּלְבַּשׁ אֶסְתֵּר מַלְכוּת”.


הַ’מַּלְכוּת' בַּמְּגִלָּה –


הִיא, אִם־כֵּן, שִׂמְלָה.

וּמִכָּאן, אֵפוֹא, יוּבַן


גֹּדֶל־לֵב אוֹתוֹ נַדְּבָן:


הוּא הִבְטִיחַ, בִּמְחִילָה,


עַד… חֲצִי־שִׂמְלָה.

*
 
מוֹרֶשֶׁת וַשְׁתִּי

וַשְׁתִּי – אֵם נְשֵׁי־הַמֶּרִי:


הִיא שָׁתְלָה אָז וַשְׁתִּילִים,


שֶׁהִצְמִיחוּ אֶת הַפֶּרִי


שֶׁל זִלְזוּל בַּבְּעָלִים.

*

אֵשֶׁת־חַיִל מְפַטֶּמֶת


בַּעֲלָהּ בְּאֹכֶל־חֶמֶד –


וְסוֹרֶרֶת מְכַבְּדָה


בַּעֲלָהּ בְּוַשְׁתִּידָה.

*
 
פָּמַלְיָה – וְקוֹץ בָּהּ (הֲלָצַת־פּוּרִים)

אֵצֶל רָן הַחַג שָׁלֵם;


נְעָרוֹת לוֹ שְׁתַּיִם:


יֵשׁ לְרָן, בָּרוּךְ הַשֵּׁם,


שְׁתֵּי עַדְלָיָדַיִם!

אַךְ רוֹגְזוֹת הַנְּעָרוֹת


עַל אֲשֶׁר הֵן שְׁתַּיִם –


וּשְׁתֵּיהֶן בּוֹ גּוֹעֲרוֹת:


“בְּלִי עַדְלָיָדַיִם!”


 
בִּרְכַּת־פּוּרִים לְנֶהָגֵי־יִשְׂרָאֵל

(מִתּוֹךְ סַל שֶׁל“מִשְׁלוֹחַ־מָנוֹת”)

זֶה נָכוֹן שֶׁפּוּרִים, עַל נִסָּיו וּפְלָאָיו,


הוּא מִבְצַע מָרְדְּכַי וַהֲדַסָּה יַחְדָּו –


וְאוּלָם תִּקְוָתֵנוּ לֹא פַּסָּה,


שֶׁאַתֶּם, נֶהָגִים, לְתוֹעֶלֶת כָּל חַי,


תְּקַיְּמוּ בַּדְּרָכִים רַק “מִבְצַע מָרְדְּכַי”,


לְלֹא כָּל שֻׁתָּפוּת עִם “הֲדַסָּה!”

 

בְּפֶסַח־הַדַּעַת…

לֵץ שָׁתוּי בְּלֵיל־הַפֶּסַח


חָשׁ בְּרַע מֵרֹב־כּוֹסוֹת –


וְעַל כָּךְ הוּא לָרוֹפֵא סָח


בְּלָשׁוֹן “פְּסוּחָה” כָּזֹאת:

""מֵחוּשִׁי אֵינוֹ תַּחְפֹּשֶׂת:


צְמַרְמָרוֹר לִי כָּל הַזְּמָן;


בַּגֻּלְגֹּלֶת – סְחַרְחֲרֹסֶת,


וּבַלֵּב – דְּפִיקוֹמָן!""

*
 
שְׁתִיָּה כַּדָּת

“הוֹי, ‘הַגָּדָה’ זוֹ מַצְמִיאָה!” –


טָעַן חֲסִיד־בַּקְבּוּק:


""צָרִיךְ בְּטֶרֶם כָּל גְּמִיעָה


לִקְרוֹא מֵאָה פָּסוּק!""

– ""זֶה, בֶּאֱמֶת, חֶשְׁבּוֹן עָגוּם.


וּמַה תִּקּוּן הַפְּגָם?""


– “אֶחָד מִקְרָא, שְׁלשָׁה תַּלְגּוּם!” –


עָנָה אוֹתוֹ חָכָם.

 
פָּסוּק כְּצָרָתו

אָכֵן, מַפְתִּיעַ הַדָּבָר –


אַךְ, כַּנִּרְאֶה, עֻבְדָּה:


גַּם עַל צָרוֹת כְּרִיכַת־סְפָרִים


סֻפַּר בַּ“הַגָּדָה”.

יֵשׁ בְּהִלְכוֹת “קַדֵּשׁ וּרְחַץ”


אַרְבַּע מִלִּים רוֹמְזוֹת:


“מוֹצִיא. מַצָּה. מָרוֹר. כּוֹרֵך.”


וְהָרְמִיזָה הִיא זֹאת:

בֵּין הַ“כּוֹרֵך” וְהַ“מּוֹצִיא”


(כְּלוֹמַר, מוֹצִיא־לָאוֹר)


יֶשְׁנָהּ “מַצָּה” (דְּהַיְנוּ, רִיב)


וְכַמּוּבָן, “מָרוֹר”.

*
 
כֹּחוֹ שֶׁל פֶּה־סָח

מָה רַב כֹּחָם שֶׁל פַּרְשָׁנִים!


מַה חִישׁ בּוֹנִים הֵם בִּנְיָנִים!


הִנֵּה – מַכּוֹת־מִצְרַיִם:


בַּ“הַגָּדָה”, בִּשְׁתֵּי דַקּוֹת,


עוֹשֶׂה מֵעֶשֶׂר הַמַּכּוֹת


פַּרְשָׁן זָרִיז – מָאתַיִם!

 
רִמְזֵי אַפִיקוֹמָן

עַל דְּבַר מַחְלֹקֶת אָמָּנִים


אָמְרוּ בַּפֶּסַח לֵצָנִים:


""הֵן יֵשׁ לְכָךְ סִמָּן:


בְּלִי הַמַּצָּה הָאֶמְצָעִית


(הֱוֵה אוֹמֵר, קְטָטָה פְּנִימִית)


אֵין שׁוּם אֲפִיק־אָמָּן.

*
 
עַל אֱגוֹזִים וַאֲנָשִׁים

בַּפֶּסַח ‘זוּג וָפֶרֶט’ –


מִשְׂחָק שֶׁל הַקְּטַנִּים;


אוּלָם בְּעֵת אַחֶרֶת –


מִשְׂחָק שֶׁל שַׁדְּכָנִים.

*

בְּעַיִן מְבֻגֶּרֶת


רוֹאִים הָאֲנָשִׁים:


שְׁנֵיהֶם – גַּם ‘זוּג’ גַּם ‘פֶּרֶט’ –


הֵם אֱגוֹזִים קָשִׁים.

*
"
