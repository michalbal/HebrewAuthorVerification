,Title,Translator,Lang,Author,Text
0,בֵּין דּוֹר לְדוֹר,,,חנניה ריכמן,"




יַלְדֵי־הַדּוֹר – פִּרְחֵי־חִיּוּת,


אַךְ עִסּוּקָם – פִּרְחָחִיּוּת.

*

מַה חִישׁ הֵם צוֹמְחִים:


אֶתְמוֹל – אֶפְרוֹחִים,


הַיּוֹם – פִּרְחָחִים,


מָחָר – אֶזְרָחִים.

*

הַ“גַּן” מֵכִין יְצוּר גָּלְמִי


בִּשְׁבִיל בֵּית־סֵפֶר “עֲמָמִי”;



הָעֲמָמִי – בִּשְׁבִיל “תִּיכוֹן”,


וְהַתִּיכוֹן – בִּשְׁבִיל “עֶלְיוֹן”;



אַךְ מַַה מְעַט מַקְנִים כֻּלָּם


בִּשְׁבִיל חַיֵּינוּ בָּעוֹלָם!

*

מוֹרֵה בֵּית־סֵפֶר מִתְבַּהֵל


בִּשְׁעַת בִּקּוּר הַמְנַהֵל;



הַמְנַהֵל, אֵימַת־מוֹרִים,


פּוֹחֵד גַּם הוּא – מִפְּנֵי הוֹרִים;



וְהַהוֹרִים מְפַחֲדִים


מִיַּלְדֵיהֶם הַתַּלְמִידִים;



וְרַק הַלָּלוּ לְבַדָּם


לֹא יִפְחֲדוּ מִשׁוּם אָדָם.

*

גְּדוֹל מְנַצְּלֵי עֲמַל־נָשִׁים


יוֹם־יוֹם לוֹעֵג לַחֹק.


אַךְ הוּא פָּטוּר מֵעֳנָשִׁים:


הֲרֵי עוֹדוֹ תִּינוֹק.

*

גַּם בַּהֹוֶה לֹא נְדִירָה


צוּרַת שִׁלְטוֹן־מִעוּט:


אוֹתָהּ תִּמְצָא בְּכָל דִּירָה,


בָּהּ יֵשׁ תִּינוֹק פָּעוּט.



גַּם אֳלֹהִים הַכֹּל־יָכוֹל,


מֵיטִיב וּמְרַחֵם,


אֵינוֹ מַסְפִּיק לִדְאוֹג לַכֹּל:


עַל־כֵּן הִמְצִיא הוּא אֵם.

*

אֵיךְ הַבְּרִיאָה הַכֹּל הִתְאִימָה!


בְּבוֹא תִּינוֹק בְּמוֹעֲדוֹ,


הוּא כְּבָר מוֹצֵא בַּחֶלֶד אִמָּא,


הַמּוּכָנָה לְסַעֲדוֹ.

*

יֵשׁ בָּעוֹלָם תִּינוֹק נֶחְמָד –


אֶחָד, יָחִיד וּמְיֻחָד,


מַמָּשׁ פְּאֵר תֵּבֵל כֻּלָּהּ.


אַשְׁרֵי כָּל אִמָּא: הוּא שֶׁלָּהּ.

*

חֹם טַף עוֹלֶה בְּגֶדֶר־טֶבַע


וְחֹם שֶׁל אֵם עוֹלֶה פְּלָאִים:


אִם בְּנָהּ “עוֹבֵר” שְׁלֹשִׁים וָשֶׁבַע,


הִיא מְקַבֶּלֶת אַרְבָּעִים.

*

קָבַל שׁוֹבָב: ""אִם לֹא אֶשְׁקוֹט,


אִמִּי נוֹתֶנֶת לִי מַכּוֹת;


וְאִם דַּוְקָא אֶשְׁקוֹט פִּתְאֹם,


הִיא מַתְחִילָה לִמְדּוֹד לִי חֹם.

*

יַלְדוֹן אֶל אִמָּא בְּקֻשְׁיָה בָּא:


""אִמְרִי־נָא לִי, בְּבַקָּשָׁה,


אֵיפֹה תָּגוּרוּ אַתְּ וְאַבָּא,


כְּשֶׁאֲנִי אֶשָּׂא אִשָּׁה?""

*

בַּחְרוּת אֵינֶנָּה מְנֻמֶּסֶת –


וְלֹא אַחַת עַל כָּךְ רֻגְּמָה.


אַךְ יֵשׁ לָדִין אוֹתָהּ לְחֶסֶד:


קָשֶׁה לִלְמוֹד לְלֹא דֻגְמָה.

*

אִם לְתִקּוּן־מִדּוֹת נִכְסַפְתָּ,


דַּע: לְתִקּוּן הַנְּכָדִים –


יֵשׁ לְהַתְחִיל בְּסָב וְסָבְתָא


בְּעוֹד הַלָּלוּ יְלָדִים.

*

אַל תְּגַדֵּף בְּפִיךָ יֶלֶד –


עַל מַעֲשִׂים בִּלְתִּי־יָפִים –


כִּי, בְּלִי הָפִיק מִזֶּה תּוֹעֶלֶת,


יִלְמַד בֵּינְתַיִם גִּדּוּפִים.

*

עַד שֶׁאַחְרוֹן־הַיְלָדִים


סוֹף־סוֹף לוֹמֵד לִשְׁמוֹר עַל שֶׁקֶט –


נוֹלָד רִאשׁוֹן־הַנְּכָדִים,


וְהַמְּהוּמָה אֵינָהּ פּוֹסֶקֶת.

*

אִמָּא! יַעַן כִּי טוֹבָה אַתְּ,


אַתְּ בְּיָם־עָמָל טוֹבַעַת!


בֵּן תּוֹבֵעַ, בַּת תּוֹבַעַת –


כִּי טוֹבָה אַתְּ, כִּי טוֹבָה אַתְּ!

*

אִם לַטַּף הַכֹּל מַרְשָׁה אַתְּ,


הַשְּׁכֵנִים אוֹמְרִים: “טִפְּשָׁה אַתְּ”;


וְאוּלָם אִם לֹא מַרְשָׁה אַתְּ


הֵם אוֹמְרִים כִּי אַתְּ מִרְשַׁעַת.

*

אֶלֶף פְּרָט זוֹכֵר רֹאשׁ־אֵם –


כִּי לִבָּהּ אוֹתָם רוֹשֵׁם.

*

מַה הִנָּם צֶאֱצָאִים?


גִּיל וּכְאֵב לַחֲצָאִים:



בִּתְחִלָּה – צַעֲצוּעִים,


אַחַר־כָּךְ – מְקוֹר־פְּצָעִים.

*

הַתִּינוֹק מֵבִיא אוֹר רַב


אֶל הַבַּיִת שֶׁל הוֹרָיו:


בַּלֵּילוֹת, בִּצְעוֹק הַ“פֶּגַע”,


מַדְלִיקִים חַשְׁמַל כָּל רֶגַע.

*

לְעִתִּים תִּינוֹק חָכָם


מַעֲמִיד פַּרְצוּף־נִרְדָּם –


לְהַצִּיל אֶת שְׁתֵּי אָזְנָיו


מִשִּׁירִים שֶׁל מְיַשְּׁנָיו.

*

שָׁאֲלָה אֶת אִמָּא צִילִי


אַחֲרֵי פִּזְמוֹן רִאשׁוֹן:


""עוֹד שִׁיר־עֶרֶשׂ תְּזַמְּרִי לִי –


אוֹ מֻתָּר לִי כְּבָר לִישׁוֹן?""

*

אֵם מוֹדֶרְנִית מַכְנִיסָה


תִּינוֹקָהּ לַעֲרִיסָה,


אַךְ לִשְׁמוֹר עָלָיו אֵין פְּנַאי לָהּ:


יֵשׁ לְכַךְ “שׁוֹמֶרֶת־לַיְלָה”.

*

בֶּן “כּוֹכֶבֶת” הוֹלִיווּדִית


חֲבֵרָה קְטַנָּה פָּגַשׁ:


""מַה שְׁלוֹמֵךְ? שָׁמַעְתִּי, ג’וּדִית,


יֵשׁ לָךְ אַבָּא’לֶה חָדָשׁ?""



הִיא עָנְתָה בְּקוֹל אוֹפְּטִימִי:


“גִ’ים הוּא מֹתֶק, הוּא נֶחְמָד!”


– “בְּהֶחְלֵט!” – אִשֵּׁר גַּם גִּ’ימִי –


“הוּא – אָבִי שֶׁל אֶשְׁתָּקַד!”

*

בְּדַרְכָּה בֵּרְכָה גַּנֶּנֶת


אִישׁ פּוֹסֵעַ לִקְרָאתָהּ.


לְמַרְאֵה תְּגוּבָה צוֹנֶנֶת,


חִישׁ עָמְדָה עַל טָעוּתָהּ.



הִיא הִסְמִיקָה וְחָזְרָה־בָּהּ,


מְבֻלְבֶּלֶת לְמַדַּי:


""סְלַח! נִרְאֵיתָ לִי כְּאַבָּא


שֶׁל אֶחָד מִילָדַי"".

*

אָב וָאֵם רוֹאִים בְּיֶלֶד


בַּעַל טֶבַע עַקְשָׁנִי –


תּוֹרָשָׁה נַפְשִׁית אֻמְלֶלֶת


מִמִּשְׁפַּחַת… צַד שֵׁנִי.

*

אִם הָאֵם הִיא מוּסִיקַלִית,


אוֹי לַבַּת וְאוֹי לַבֵּן:


גַּם לַמְרוֹת “שְׁמִיעָה סוּג דָּלֶת” –


מֻכְרָחִים הֵם “לְנַגֵּן”.

*

כָּל הַיּוֹם בּוֹרֵחַ יֶלֶד


מִלִּמּוּד אֶל מִשְׂחָקָיו.


חָרִיצוּת אֵלָיו נִטְפֶּלֶת


רַק בְּבוֹא הַזְמַן לִשְׁכַּב.

*

– "" מָה עוֹשִׂים הָעֶרֶב, רֵעַ?""


– ""מָה? נַגְרִיל! נִזְרוֹק מַטְבֵּעַ:


אִם נוֹפֵל הוּא עַל פָּנָיו –


לַקִּרְקָס נֵלֵךְ יַחְדָּו;



אִם עַל גַּב – נֵלֵךְ הַגַּנָּה


עִם אִילָנָה וְשׁוֹשַׁנָּה;



אִם נוֹפֵל הוּא עַל הַחֹד –


אֵין בְּרֵרָה: נֵשֵׁב לִלְמוֹד!""

*

בְּגַן־חַיָּיו שֶׁל זַאֲטוּט


יֵשׁ לֹא מְעַט חוֹחִים –


אַךְ הָעוֹקְרָם בְּסִיטוֹנוּת


קוֹטֵל עִמָּם פְּרָחִים.

*

אִם אֶת בִּנְךָ בְּרֹב חָכְמָה


תִּמְנַע מִכָּל טָעוּת –


תִּמְנַע מִמֶּנוּ גַם יָזְמָה


וְכֹשֶׁר־הַשִּׁפּוּט.

*

לַמְּדוּ לַיֶּלֶד הַמַּכֶּה


שֶׁיֶּרֶף מֵהַכּוֹת;


וְלַמֻּכֶּה – שֶׁלֹּא יִבְכֶּה


כִּי־אִם יָשִׁיב מַכּוֹת.

*

קַל לְלַמֵּד לְלַקְקָן


אֶת “כֵּן, בְּבַקָּשָׁה!”


אַךְ “לֹא, תּוֹדָה!” – הִיא, כְּמוּבָן,


נֻסְחַת־נִמּוּס קָשָׁה.

*

סִמָּן שֶׁל קַיִץ לַהוֹרָה –


שֶׁבְּנָהּ, פִּרְחָח קְשֶׁה־עֹרֶף,


מַתְחִיל לִסְגּוֹר דַּלְתוֹת־דִּירָה,


שֶׁלֹא סְגָרָן בַּחֹרֶף.

*

סְפּוֹרְט־חֹרֶף אֵצֶל “צַבָּרִים” –


שְׂחִיָּה בְּבֶגֶד־יָם;


סְפּוֹרְט־חֹרֶף אֵצֶל הַהוֹרִים –


הִלּוּךְ בְּבֶגֶד חַם.

*

בִּרְאוֹת הָאֵם בְּיוֹם־שֶׁל־קֹר,


מַה קַּל לָבוּשׁ הַיֶּלֶד,


תּוֹקְפוֹת אוֹתָהּ מֵרֹב מָגוֹר


נַזֶּלֶת וְשַׁעֶלֶת.

*

אִשָּׁה רוֹאָה אֶת בַּעֲלָהּ


כָּרַע בַּבְּעָלִים,


אַךְ הִיא חוֹשֶׁבֶת עוֹלָלָהּ


לַטּוֹב בָּעוֹלָלִים.

*

מָה רַב כֹּחָהּ הַמְחַנֵּךְ


שֶׁל אֵם מְסֻדָּרָה:


יַלְדָהּ אֵינֶנּוּ מְלַכְלֵךְ


… אֶלָּא דִּירָה זָרָה.

*

אוֹמְרִים: “זְקֵנִים – כַּיְלָדִים”.


חֻלְשַׁת־שְׁנֵיהֶם הֵקִימָה


מִין בְּרִית בֵּין סָב לַנְּכָדִים


כְּנֶגֶד אַבָּא־אִמָּא.

*

“הַבַּת” – אָמַר זָקֵן צוֹחֵק –


""הִנָּהּ רַק מְתָוֶּכֶת,


שֶׁתַּפְקִידָהּ הוּא לְסַפֵּק


לְסָב וְסָבְתָא נֶכֶד"".

*

כָּל אִמָּא הַדּוֹאֶגֶת


לַטַּף עַד שִׁגָּעוֹן –


הֲרֵיהִי אֵם חוֹרֶגֶת


… מִתְּחוּם חִנוּךְ נָבוֹן.

*

כָּל יֶלֶד שָׂשׂ עַל חֹפֶשׁ־חַג,


אַךְ לַשּׁוֹבָב חוֹרֶה


הֶפְסֵד בִּדּוּר: בְּחַג נִפְסָק


“שִׁגּוּעַ” הַמּוֹרֶה.

*

כָּל אָב וָאָב נֶחְשָׁב גִּבּוֹר


לְנַעֲרוֹ בַּבַּיִת –


כָּל עוֹד אֵינוֹ “עוֹזְרוֹ” לִפְתּוֹר


פְּרוֹבְּלֶמָה אַלְגֶבְּרָאִית.

*

תְּחִילָּה בְּאַבָּא נוֹעָצִים –


שׁוֹמְעִים מִפִּיו עֵצוֹת;


וְאַחַר־כָּךְ בּוֹ נוֹעֲצִים


סִכּוֹת שֶׁל הֲלָצוֹת.

*

יֵשׁ בְּרֹאשָׁם שֶׁל מִתְבַּגְּרִים


בִּלְבֹּלֶת אַדִּירָה –


וְהוּא דוֹמֶה בִּבְלִיל־דְּבָרִים


לְבֵית מַחְלִיף־דִּירָה.

*

צָעִיר לוֹבֵשׁ פְּנֵי־זָר שׁוֹנִים,


אַךְ הוּא אֵינוֹ גַנָּב:


עָלָיו “לִמְדּוֹד” הַרְבֵּה פָּנִים –


עַד שֶׁיִּמְצָא פָּנָיו.

*

בְּטַעַם־אִישׁ תָּמִיד בָּאוֹת


תְּמוּרוֹת לְפִי גִילִים.


יַלְדָּה תֹּאהַב בֻּבּוֹת צְבוּעוֹת


וְיֶלֶד – חַיָּלִים.



אַךְ כַּאֲשֶׁר שְׁנֵיהֶם גְּדֵלִים,


בָּאוֹת הָאַפְתָּעוֹת:


עַלְמָה – חוֹבֶבֶת חַיָּלִים,


בָּחוּר – בֻּבּוֹת צְבוּעוֹת.

*

עוּל־יָמִים בְּקֹצֶר־רוּחַ


מְחַכֶּה לְ“גִיל־גִּלּוּחַ”,

*

שָׂם לוֹ עֶלֶם מְגֻנְדָּר


“שְׁבִיל” בְּאֶמְצַע הַשֵּׂעָר –


וּבָטוּחַ הַטַּרְזָן


כִּי רֹאשׁוֹ כְּבָר מְאֻזָּן.

*

אַף כִּי עַכְשָׁו כִּבּוּד־אָבוֹת


יָרַד מִמְּרוֹם פִּסְגַּת כָּבוֹד,


מֻבְטָח לְ“אָב” עַד דּוֹר אַחְרוֹן


מָקוֹם רִאשׁוֹן… בְּכָל מִלּוֹן.

*

גִּלּוּי שֶׁל רֶגֶשׁ אוֹ כִּסּוּף


נִרְאֶה לְנַעַר כְּחִשּׂוּף –


וְהוּא נֶחְפָּז “לְהִתְכַּסּוֹת”


בְּמַעֲטֵה מִלִּים גַּסּוֹת

*

הַתַּלְמִידִים הַיְשָׁרִים –


קוֹנִים הַדַּעַת מִמּוֹרִים;


וְתַלְמִידִים לֹא־יְשָׁרִים –


גּוֹנְבִים אֶת דַּעַת הַמּוֹרִים.

*

הוֹרִים רוֹצִים לַחְסוֹךְ מִבְּנָם


אֶת מִשְׁגֵיהֶם – בְּנִסְיוֹנָם;


אוּלָם לִבְנָם הַמִּתְבַּגֵּר


צְפוּיִים מִשְׁגִּים מִסּוּג אַחֵר.

*

שֵׂיבָה – יָרְדָה הַשְׁפָּעָתָהּ;


וּבְכֵן, צָעִיר, הָשְׁפַּע אַתָּה!


עַל שֵׂכֶל סָב – הֵקִיץ הַקֵּץ;


כְּלוּם שִׂכְלְךָ – הֵקִיץ הָקֵץ?

*

יֵשׁ גְּבוּל־שֶׁל־זְמַן לַצְּעִירוּת


אַךְ אֵין כָּל גְּבוּל לְאִי־בַּגְרוּת.

*

הַזְּמַן יִרְפָּא פָּנִים שְׂרוּטִים


אַךְ לֹא יִרְפָּא פָּנִים קְמוּטִים.

*

כְּלִמְכוֹנִית, לְכָל בַּרְנַשׁ


נִקְבָּע מֵרֹאשׁ “קִילוֹמֶטְרַז'”;


אוּלָם אֶפְשָׁר אוֹתוֹ לִצְרוֹךְ


תּוֹךְ זְמַן קָצָר אוֹ זְמַן אָרֹךְ.

*

דִּין עִנּוּגֵי־הַ“בִּלּוּיִים”


כְּדִין בִּטּוּחַ־הַחַיִּים:


בְּזוֹל עוֹלִים הֵם לַצָּעִיר;


עוֹלֶה הַגִּיל – עוֹלֶה הַמְּחִיר.

*

קָשֶׁה מְאֹד לַגֶּבֶר גִּיל,


בּוֹ הוּא נִהְיֶה בִּלְתִּי־מוֹעִיל,


וְגַם אוֹתוֹ שָׁלָב מֵעִיק,


בּוֹ הוּא נִהְיֶה בִּלְתִּי־מַזִּיק

*

רַק בַּזִּקְנָה תּוֹפֵס אֱנוֹשׁ


אֶת הָאֱמֶת הַמְפֹרֶשֶׁת –


כִּי שַׂעֲרָה אַחַת בָּרֹאשׁ


טוֹבָה מֵעֶשֶׂר בַֹמִּבְרֶשֶׁת.

*

לַמְדָן גָּדוֹל אֶחָד הֵעִיר


לְאִישׁ מַרְבֶּה־לִשְׁאוֹל:


""אֲבוֹי, אֵינֶנִי דַי צָעִיר


לָדַעַת אֶת הַכֹּל"".

*

צָעִיר – רַבָּה אַפְתָּעָתוֹ


אִם דַּעְתּוֹ נִפְסֶלֶת;


זָקֵן – מֻפְתָּע אִם דַּעְתּוֹ


לְפֶתַע מִתְקַבֶּלֶת.

*

זָקֵן פָּעִיל הִגְדִּיר זִקְנָה:


""זֶה גִיל, שֶׁבִּשְׁבִילִי


הִנּוֹ תָּמִיד עֶשְֹרִים שָׁנָה


לְמַעְלָה מִגִּילִי!""

*

שַׂחְקָן קָשִׁישׁ אֶחָד אִוָּה


תַּפְקִיד שֶׁל מְאֹהָב.


– ""הֵן בְּרֹאשְׁךָ זָרְקָה שֵׂיבָה"" –


אָמְרוּ לוֹ חֲבֵרָיו.



עָנָה: ""כְּלוּם אוֹת הוּא רֹאשׁ מֻשְׁלָג


לְקֹר בְּלֵב זְקֵנִים?


לְהֶפֶךְ: שֶׁלֶג עַל הַגַּג


רוֹמֵז עַל אֵשׁ בִּפְנִים!""

*

חַיִּים נוֹתְנִים דִיפְּלוֹם־בַּגְרוּת


רַק עַל מִפְתַּן הַזֹקֶן;


וְהַדִּיפְּלוֹם הַזֶּה חָרוּת


בִּכְתָב־קְמָטִים עַל דְּיוֹקֶן.

*

אָמַר אַחַד הַחֲכָמִים:


""הַזִּכָּרוֹן – מָחוֹז
,
בּוֹ חַי אֲבִיב־הָעֲלוּמִים


אַחְרֵי שֶׁהוּא נָגוֹז"".

*

מָה רַב הַקֶּסֶם בַּתְּמוּנוֹת


מִנּוֹף עָבָר רָחוֹק:


שָׁקַע אָדָם בְּזִכְרוֹנוֹת –


מֵ""אָז"" יָצָא מָתוֹק.

*

הַזִכָּרוֹן – חֲדַר יַלְדוּת,


שֶׁבּוֹ מְבֻגָּרִים


מְשַׂחֲקִים בִּשְׁעַת בְּדִידוּת


בִּכְלֵי־מִשְׂחָק שְׁבוּרִים.

*

סְגֻלָּה אַחַת, בְּכָל מַצָּב,


נוֹתֶנֶת לְבַרְנַשׁ


סִפּוּק־עַצְמִי מִמַּעֲשָׂיו:


זֶה – זִכָּרוֹן חַלָּשׁ.

*

לֹבֶן־כֶּסֶף זֶהוּ צֶבַע


תְּעוּדַת־כָּבוֹד,


שֶׁאוֹתָהּ חוֹתֵם הַטֶּבַע


בְּרָאשֵׁי־שֵׂיבוֹת.

*

סַח פְּלוֹנִי: ""לוּ כָּל בֶּן־חֶלֶד


שָׁב מִזֹּקֶן לְיַלְדוּת,


בְּוַדַּאי הָיָה כָּל יֶלֶד


כְּלִיל מוּסָר וַחֲסִידוּת"".



– “לֹא!” – הֵשִׁיב שׁוֹמְעוֹ בְּשֶׁלֶו:


""לוּ הִצְעִירוּ הַזְּקֵנִים,


בָּעוֹלָם הָיוּ פִּי־אֶלֶף


נְעָרִים – עֲבַרְיָנִים!""

*

בֶּן־שִׁשִּׁים – עֶשְׂרִים שָׁנָה


מִשְּׁנוֹתָיו גָּזְלָה שֵׁנָה;


וְלָכֵן, גִּילוֹ הָעֵר –


אַרְבָּעִים וְלֹא יוֹתֵר.

*

אֶמְצָעִי־חִמּוּם יָעִיל


מִשְׁתַּנֶּה לְפִי הַגִּיל:


לַזָּקֵן דָּרוּשׁ פֶּחָם,


לָצָּעִיר דָּרוּשׁ פֶּה חָם.

*

מָה רָגִיל צֵרוּף מִסְכֵּן:


רֹאשׁ צָעִיר וְלֵב־זָקֵן!


מַה נָּדִיר צֵרוּף אַדִּיר:


רֹאשׁ־זָקֵן וְלֵב־צָעִיר!

*

גִיל רִשְׁמִי – מַצַּב הַלּוּחַ;


גִּיל “פְּנִימִי” – מַצַּב־הָרוּחַ.

*

טוֹב זָקֵן שׁוֹפֵעַ־אֹמֶץ


מִצָּעִיר שָׁרוּי בְּחֹמֶץ.

*

הַצָּעִיר – לִבּוֹ כָּרוּחַ


עַד הֱיוֹת רֹאשׁוֹ קָרוּחַ.

*

גִּיל־זִקְנָה – מַהֲדוּרָה


בִּקְרִיחָה מְהֻדָּרָה.

*

לֹא תַּנְחוּם הוּא לַקֵּרֵחַ


שֶׁזָּקָן שֶׁלּוֹ פּוֹרֵחַ.

*

גַּם זִקְנָה – דָּבָר לֹא רַע,


אִם זוֹכְרִים אֶת הַ“בְּרֵרָה”.

*

עַד יִדֹּם בַּלֵּב הַדֹּפֶק –
עֵין־אָדָם צוֹפָה לָאֹפֶק.

*

""לֹא אֶרְצֶה לִהְיוֹת זָקֵן,


אַךְ לִחְיוֹת הַרְבֵּה – זַה כֵּן!""

*

סָב – שׁוֹכֵחַ כָּל דָּבָר הוּא,


אַךְ זוֹכֵר יָמִים עָבָרוּ.

*

זִכָּרוֹן הוּא דְבִיר שַׁמְרָן:


קוֹל חֶמְדוֹת־עָבָר שָׁם רָן.

*

גִּיל תִּינוֹק הוּא גִיל גִּילָה –


גִּיל חֶדְוַת הַהַתְחָלָה;



יֶלֶד – גִּיל הַגִּלּוּיִים:


גִּיל גִּלּוּי “עֻבְדּוֹת־חַיִּים”.



גִּיל הַנֹּעַר – גִּיל גַּלִים,


גִּלְגּוּלִים וּבִלְבּוּלִים;



גִּיל־בֵּינַיִם – גִּיל גֻלְגֹּלֶת:


כֹּבֶד־רֹאשׁ אַחַר בִּלְבֹּלֶת;



וְזִקְנָה הִיא – גִּיל גְּלוּלוֹת:


מֵחוּשִׁים וּמַחֲלוֹת.

*

קֹדֶם שְׁמוֹעַ לֹא אָבִיתִי


לֶקַח אַבָּא הַ“זָּקֵן”.


וְאוּלָם עַכְשָׁו אָבִיתִי:


נַעֲשֵׂיתִי אָב לְבֵן.

*

אַבָּא־סָב קָרַץ בְּעַיִן:


""בֶּעָתִיד תּוֹסִיף עוֹד בִּין:


תִּסְתַּבֵּא – וְלֹא מִיַּיִן,


אַךְ מִנֶּכֶד וּמִנִּין"".

*

מַהוּ גִיל מְסֻכָּן


בְּחַיֵּי אֲנָשִׁים?


זֶה, בְּעֵרֶך, הַזְּמַן


מִשָּׁנָה עַד תִּשְׁעִים.

*

גִּיל־זִקְנָה הוּא גִיל אִישׁ


הַמַּתְחִיל לְהַרְגִּישׁ


תּוֹפָעוֹת לֹא־סִימְפַּטִיוֹת,


הַקְּרוּיוֹת סִימְפְּטוֹמַטִיוֹת.


"
