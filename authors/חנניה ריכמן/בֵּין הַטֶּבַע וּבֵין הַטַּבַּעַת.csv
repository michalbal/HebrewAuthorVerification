,Title,Translator,Lang,Author,Text
0,בֵּין הַטֶּבַע וּבֵין הַטַּבַּעַת,,,חנניה ריכמן,"

כָּל נוֹשֵׂא אִשָּׁה, דּוֹמַנִי,
הוּא כְּדוֹג' וֶנֶצִיָּנִי,
שֶׁנָּהַג בְּטֶקֶס רָם
לְאָרֵס לוֹ אֶת הַיָּם:

לֹא יֵדַע מֵרֹאשׁ הַבַּעַל,
מַה מִתְּהוֹם נִסְתֶּרֶת יַעַל?
הֲיִמְצָא בָּהּ אוֹצָרוֹת,
מִפְלָצוֹת אוֹ סְעָרוֹת?

(על פי היינה)

*

כֵּיוָן שֶׁטִיב בְּרוּאוֹ אָדָם
גָּרַם לוֹ אַכְזָבָה,
נִסָּה שֵׁנִית בּוֹרֵא־עוֹלָם –
וְנִבְרְאָה חַוָּה.

הָאֵל בְּרָאָהּ – וְ“סוֹף־פָּסוּק”!
שׁוּב לֹא נִסָּה חִדּוּשׁ.
נָשִׁים אוֹמְרוֹת: מֵרֹב סִפּוּק;
גְּבָרִים: מֵרֹב יֵאוּשׁ.


*

חַוָּה חָסְרָה הַתַּעֲנוּג
לִטְעוֹן בִּשְׁעַת רִגּוּן
כִּי הִיא יָכְלָה לִמְצוֹא בֶּן־זוּג
הַרְבֵּה יוֹתֵר הָגוּן.


*

הַפֵּל תְּחִנָּה נֶאֱמָנָה
שֶׁאֵל לְךָ יִתֵּן
אֶת הָאִשָּׁה הַנְּכוֹנָה
לְבַל תִּהְיֶה מִסְכֵּן;

וְהִשְׁתַּדֵּל נֶאֱמָנָה
שֶׁאֱלוֹהִים יָחֹן
אֶת אִשְׁתְּךָ הַנְּכוֹנָה
בַּבַּעַל הַנָּכוֹן!


*

לַבְּעָלִים נוֹתְנוֹת נָשִׁים
פֻּרְקָן נַפְשִׁי גָּדוֹל:
כִּי אִי־אֶפְשָׁר לְהַאֲשִׁים
הַמֶּמְשָׁלָה בַּכֹּל.


*

הַמִּתְחַתֵּן עִם עַצְלָנִית –
סוֹפוֹ לְהִתְיַגֵּעַ;
וְהַנּוֹשֵׂא פַּטְפְּטָנִית –
סוֹפוֹ לְהִשְׁתַּגֵּעַ.


*

רַוָּק בִּקֵּשׁ לוֹ מִשַּׁדְּכָן
“צְנוּעָה וַעֲשִׁירָה”.
הֵשִׁיב אוֹתוֹ שַׁדְּכָן־בַּדְּחָן:
“בִּיגַמְיָה אֲסוּרָה!”


*

לֹא מִן הַצֶּדֶק לְגַנּוֹת
נָשִׁים עַל יֵצֶר־מַעַל:
כָּל הַנָּשִׁים נֶאֱמָנוֹת –
אַךְ לֹא תָּמִיד לַבַּעַל.


*

""בְּנִי, אַל תַּחְמוֹד יְפִי־קְלַסְתֵּר:
רַק עוֹר הוּא וַחֲסַל"".
– ""אַךְ, אִמָּא, לָמָּה לִי יוֹתֵר?
אֵינֶנִּי קַנִיבַּל!""


*

עוֹבֶדֶת־בַּיִת בְּתַשְׁלוּם
נִקְרֵאת בְּשֵׁם “עוֹזֶרֶת”;
עוֹבֶדֶת־בַּיִת בְּלֹא־כְלוּם
נִקְרֵאת בְּתֹאַר “גְּבֶרֶת”.


*

הַמִּתְחַתֶּנֶת מְגַלָּה,
עַל אַף זֵהוּת־פָּנִים,
כִּי אֲרוּסָה וּבַעֲלָהּ –
שְׁנֵי אֲנָשִׁים שׁוֹנִים.


*

הַרְבֵּה צָרוֹת בֵּין מִין לְמִין
צוֹמְחוֹת מִתּוֹךְ טָעוּת:
טוֹעִים לַחְשׁוֹב כִּי נִשּׂוּאִין
פּוֹטְרִים מֵאֲדִיבוּת.


*

בַּנִּשׂוּאִין רֵאשִׁית־צָרָה
הִיא זֹאת, עַל־פִּי־הָרֹב,
שֶׁאִישׁ מַרְאֶה “צִדּוֹ הָרַע”
כְּלַפֵּי “חֶצְיוֹ הַטּוֹב”.


*

דּוּאֶט־צְרִיחוֹת בַּמִּשְׁפָּחוֹת –
זוֹ מוּסִיקָה קוֹלִית;
וְהֶעָפַת הַצַּלָּחוֹת –
זוֹ מוּסִיקָה כֵּלִית.


*

אִם רַךְ הַבַּעַל וְעָדִין,
חוֹשֶׁבֶת הַזּוּגָה
כִּי תְּעוּדָה־שֶׁל־נִשּׂוּאִין –
רִשְׁיוֹן־שֶׁל־נְהִיגָה.


*

הַהֲפַכְפַּךְ מַפִּיל בַּפַּח –
וְזאֹת קָשֶׁה לִמְנועַ.
לֹא קַל לְאֵשֶׁת הֲפַכְפַּךְ
לִרְכּוֹב עַל אֹפִינוֹעַ!


*

שִׂיא אוֹפְּטִימִיזְם הוּא סְבָרָה
שֶׁל מְנַהֵל חָשׁוּב,
הַמִּתְחַתֵּן עִם מַזְכִּירָה,
כִּי הוּא יַכְתִּיב לָהּ שׁוּב.


*

אִם אִישׁ נִכְנָע לְזוּגָתוֹ,
הֲרֵיהוּ “תַּחַת נַעַל”;
וְאִם “אוֹכֵל” הוּא אֶת אִשְׁתּוֹ,
הֲרֵיהוּ קַנִיבַּעַל.


*

אֵין הַנָּשִׁים רָעוֹת כָּל־כָּךְ
כִּטְעוֹן מַשְׁחִיר־צַלְמָן,
אַךְ, כְּמוּבָן, אִשָּׁה־מַלְאָךְ
יֵשׁ רַק לְאִישׁ אַלְמָן.


*

לְהִתְחַתֵּן לִפְנֵי שְֹלשִׁים –
מֻקְדָּם מִדַּי לָאֲנָשִׁים;
וּבִשְׁלשִׁים – כְּבָר לֹא כְּדַאי:
כְּבָר מְאֻחָר יוֹתֵר מִדַּי!


*

אִשָּׁה שְׁרוּיָה בִּדְאָגָה
עַד שֶׁנִּמְצָא לָהּ בֶּן־זוּגָהּ;
וְאִלּוּ אִישׁ אֵינוֹ דָאוּג
עַד שֶׁנִּכְנַס בְּעֹל בַּת־זוּג.


*

סִפְּרָה רַוֶּקֶת לְרֵעָה:
""שִׁלְשׁוֹם פִּרְסַמְתִּי מוֹדָעָה:
""עַלְמָה בַּגִּיל הַמִּתְקַדֵּם –
דָּרוּשׁ לָהּ בַּעַל בְּהֶקְדֵּם"".

– “וְיֵשׁ הֵדִים לַמּוֹדָעָה?”
– ""יֵש הַצָּעוֹת כִּמְעַט מֵאָה.
כֻּלָּן דּוֹמוֹת הֵן לְהַפְלִיא:
כֻּלָּן אוֹמְרוֹת: “תִּקְחִי שֶׁלִּי!”


*

פְּלוֹנִי בָּרַח מִפְּלוֹנִיתוֹ.
“עָרִיק!” – אָמַר לוֹ עֲמִיתוֹ.
עָנָה: ""טָעִיתָ בְּתַכְלִית:
אֵינִי עָרִיק; אֲנִי – פָּלִיט!""


*

אִשָּׁה רוֹאָה בְּבַעֲלָהּ
תִּינוֹק זָקוּק לְטִפּוּלָהּ;
הוּא קְצָת עָרִיץ וּמְטֹרָף –
וְגַם בָּזֶה דוֹמֶה לַטָּף.


*

אִם יֵשׁ לָךְ רֶגֶשׁ־נְחִיתוּת –
הִנֵּה מַתְכּוֹן־רִפּוּי פָּשׁוּט:
מִסְרִי לַבַּעַל הַנִּכְבָּד
נִהוּל בֵּיתְכֶם לְיוֹם אֶחָד!


*

אָמְרָה אִשָּׁה בְּבוּז־אֵין־סוֹף
עַל בַּעֲלָהּ הַפִּילוֹסוֹף:

""אֵינוֹ יָכוֹל לִשְׁפּוֹת קֻמְקוּם –
וּמִתְיַמֵּר לִשְׁפּוֹט הַיְקוּם!""


*

אַחַר חֻפָּה, כַּמָּה עָרִיץ
נִהְיֶה פִּתְאֹם הַ“מַּעֲרִיץ!”


*

עִם נִשּׂוּאֵי הַמְחַזֵּר,
הוּא חִישׁ מַתְחִיל “לְהִתְחַזֵּר”.


*

הַנִּשּׂוּאִין דּוֹרְשִׁים מִזּוּג
מַאֲמַצִּים לְשֵׁם מִזּוּג.


*

בֵּין הַכַּלָּה וְהֶחָמוֹת
אֵינָן פּוֹסְקוֹת הַמִּלְחָמוֹת.


*

אִישׁ, שֶׁלִּוָּה אֶת חוֹתַנְתּוֹ,
הִשְׁחִיר פָּנָיו וְכֻתָּנְתּוֹ.

“אֵיךְ זֶה קָרָה?” – שָׁאַל מַכָּר
הֵשִׁיב: “נָשַׁקְתִּי לַקַּטָּר!”


*

כָּל אִישׁ נוֹלָד כְּבֶן־חוֹרִין –
וְכָךְ נִשְׁאָר… עַד נִשּׂוּאִין.


*

רַק בֵּין חַיּוֹת יֵשׁ דְּרוֹר מֻחְלָט:
“הִיא” מַמְלִיטָה – וְ“הוּא” נִמְלָט.


*

בְּתַחְבּוּלוֹת שֶׁל זְמַן חָדִישׁ
אִשָּׁה עוֹשָׂה טִפֵּשׁ מֵאִישׁ;

וְעוֹד לִפְנֵי שֶׁהִתְאוֹשֵׁשׁ –
עוֹשָׂה לָהּ אִישׁ מִן הַטִּפֵּשׁ.


*

אִשָּׁה – נוֹחָה לְהִתְרַגֵּשׁ
אַךְ לֹא נוֹחָה לְהִתְגָּרֵשׁ.


*

נָשׂוּי רוֹצֶה “לְהִשְׁתַּחְרֵר” –
כְּדֵי לִפּוֹל בְּפַח אַחֵר.




*

הָאִישׁ מוּגַן אַחַר חֻפָּה:
עָלָיו שׁוֹמֶרֶת הַ“קְּלִפָּה”.


*

“קְלִפּוֹת” – דַּרְכָּן לְהִתְחַסִּד:
בַּחוּץ מַלְאָךְ – בַּבַּיִת שֵׁד.


*

חָכָם יִקְנֶה (לְפִי כִּיסוֹ)
כְּלֵי־אֹכֶל מְעֻלִּים:
אִשְׁתּוֹ תִּפְחַד אָז לְגַיְּסוֹ
לִרְחוֹץ אֶת הַכֵּלִים.




*

הָאִישׁ עוֹשֶׂה חִשּׁוּב נָכוֹן
בְּאֹרַח מִסְפָּרִי;
וְהַאִשָּׁה עוֹשָׂה “חוּשְׁבּוֹן”:
חֶשְׁבּוֹן בְּחוּשׁ בָּרִיא.


*

מַה הִיא כַּיּוֹם הַהוֹרָאָה
שֶׁל “חֵפֶץ חִיּוּנִי”?
– זֶה כָּל דָּבָר אֲשֶׁר רוֹאָה
אִשְׁתִּי בְּבֵית שְׁכֵנִי.


*

""אִשְׁתִּי – בְּחֹדֶשׁ שֶׁעָבַר
נִכְנַס לָהּ בָּעֵינַיִם
גַּרְגֵּר שֶׁל חוֹל – וְהַדָּבָר
עָלָה בְּלִירָתַיִם"".

– ""וְזוּגָתִי הַיְקָרָה –
נִכְנַס לָהּ בָּעֵינַיִם
מְעִיל שְׁכֶנְתָּהּ – וְהַצָּרָה
עָלְתָה לִי בְּמָאתַיִם"".


*

לוּלֵא הָיוּ כִּיסֵי־מָמוֹן
בְּמִכְנְסֵי אָדָם,
יָכְלָה אִשְׁתּוֹ לִשְׁכַּב לִישׁוֹן
הַרְבֵּה יוֹתֵר מֻקְדָּם.


*

אִשָּׁה הֵעִירָה בַּעֲלָהּ:
""הַצֵּל אֶת מְעוֹתֶיךָ!
גַּנָּב חוֹטֵט בָּאֲפֵלָה
בַּכִּיס שֶׁל מִכְנָסֶיךָ!""

– “וּמָה אִכְפַּת הָעֵסֶק לִי?” –
הֵשִׁיב לָהּ וְחִיֵּךְ:
""סַדְּרִי אוֹתוֹ עִנְיָן פְּלִילִי
בֵּינֵךְ לְמִתְחָרֵךְ!""


*

הַיּוֹם דִּבַּרְתִּי עִם אִשְׁתִּי
עַל צֹרֶךְ לְקַמֵּץ;
מִיָּד הָלְכָה אֶל חוֹתַנְתִּי
כְּדֵי לְהִתְיָעֵץ"".

–“וּבְכֵן, הֻשַּׂג קִמּוּץ הָגוּן?”
– ""הֻחְלַט שֶׁמִּמָּחָר
אֲנִי מַפְסִיק אֶת הָעִשּׁוּן
וְּגַם שְׁתִיַּת שֵׁכַר"".


*

נִשּׂוּאִין, שֶׁהֵם חִבּוּר,
לְרַוָּק גּוֹרְמִים חִסּוּר –
וּמִכֵּפֶל הוֹצָאוֹת
בָּא לַזּוּג חִלּוּק דֵּעוֹת.




*

הַהוֹלֵךְ לְנֶשֶׁף יַחַד
עִם אִשְׁתּוֹ הַמְפַקַּחַת –
יֵשׁ לוֹ כֵּפֶל הוֹצָאָה
וּשְׁמִינִית שֶׁל הֲנָאָה.


*

אֵשֶׁת־מֶתֶק מִתְחַלֶּפֶת
בְּצֵאתָהּ מִן הַחֻפָּה:
הִיא לְפֶתַע “מִתְקַלֶּפֶת” –
נֶהֱפֶכֶת לִ“קְלִפָּה”.


*

אֵין אִשָּׁה מַכְנֶסֶת בַּעַל,
בִּמְחִילָה, אֶל־תַּחַת־נַעַל
בְּלִי שִׁתּוּף־הַפְּעֻלָּה
מִצִּדּוֹ שֶׁל בַּעֲלָהּ.


*

הָאִשָּׁה הַנֶּאֱמֶנֶת
עַל הָאִישׁ תָּמִיד רוֹטֶנֶת;
וּבִלְתִּי־נֶאֱמָנָה –
מַחְלִיקָה לוֹ לְשׁוֹנָהּ.


*

מִסְתַּבֵּר כִּי בִּיגַמִיסְט
הוּא, בְּעֶצֶם, אוֹפְּטִימִיסְט –
וְלָכֵן מוּכָן לָקַחַת
שְׁנֵי שִׁטְרֵי־גוֹרָל גַּם־יַחַד.


*

אִישׁ נָשָׂא לוֹ בַּת־אָמִיד
לְשֵׁם קֶרֶן לֶעָתִיד.
וְאָכֵן, זָכָה פִּי־שְׁנַיִם:
לֹא לְקֶרֶן – לְקַרְנַיִם.


*

“מַה נֵּס הָיִיתָ מְבַקֵּשׁ?” –
נִשְׁאַל הוֹלֵל שֶׁנִּתְרוֹשֵׁשׁ.

– ""שֶׁיַּחְזְרוּ הָאוֹצָרוֹת,
אֲשֶׁר בִּזְבַּזְתִּי עַל גְּבָרוֹת"".

– “מַה תַּעֲשֶׂה בָּאוֹצָרוֹת?”
– “אֲבַזְבְּזֵם עַל אֲחֵרוֹת!”


*

פְּלוֹנִי עָזַב בְּהַתְמָדָה
אִשְׁתּוֹ בַּבַּיִת לְבַדָּהּ.

וְאַף לָעַג לָהּ הָרָשָׁע:
“שָׁלוֹם, שָׁלוֹם לָךְ, אֵם־שְׁלשָׁה!”

סוֹף־סוֹף מָצְאָה תַּכְסִיס נֶחְמָד:
עָנְתָה: “שָׁלוֹם, אֲבִי־אֶחָד!”

מֵאָז הַבַּעַל הַנִּפְשָׁע
לֹא עֲזָבָהּ עוֹד לְנַפְשָׁהּ.


*

כְּשֶׁדָּן לֹא שָׁב עַד לֵיל
נִבְהֲלָה אִשְׁתּוֹ רָחֵל –

וְהֵרִיצָה מִבְרָקִים
אֶל רֵעָיו הָרַוָּקִים.

הִיא בִּקְּשָׁה: ""טַלְגְּרֵף אִם דָּן
אֶצְלְךָ הַלַּיְלָה לָן"".

חֲבֵרָיו עָנוּ מַהֵר:
“כֵּן” – הוֹדִיעַ כָּל חָבֵר.


*

""אֵין לִי כֹּחַ לְהַכְנִיעַ
אֶת אִשְׁתִּי וּלְשׁוֹנָהּ;
פִּיהָ־הִיא תָּמִיד מַשְׁמִיעַ
הַמִּלָּה הָאַחְרוֹנָה"".

– ""זֶה הַכֹּל? גַּם זוֹ מִגְרַעַת?
לְאִשְׁתִּי צָרָה שׁוֹנָה:
לְעוֹלָם אֵינָהּ מַגַּעַת
לַמִּלָּה הָאַחְרוֹנָה"".


*

מַה נִּרְמָז בְּנִגּוּנָהּ
שֶׁל תִּזְמֹרֶת־חֲתֻנָּה?

הוּא מַזְכִּיר בְּעֹז צְלִילָיו
מַרְשׁ־צָבָא לִפְנֵי הַקְּרָב.


*

לֹא יֵדְעוּ עוֹנְדֵי טַבַּעַת,
מַה יִשְׁתּוּ מִן הַקֻּבַּעַת.


*

לַפּוֹשְׁעִים יֶשְׁנוֹ חוֹתָם:
זוֹ טְבִיעַת־אֶצְבְּעוֹתָם.

אוֹת־הֶכֵּר דּוֹמֶה נָהוּג
גַּם בְּיַחַס לִבְנֵי־זוּג:

זוֹ “טְבִיעַת” הָאֶצְבָּעוֹת
עַל־יְדֵי הַטַּבָּעוֹת.


*

אֵין שׁוּם עֹל־מִשְׁמַעַת קַל –
זֶה רִבּוּעַ־מַעֲגָל;

נִשּׂוּאִין קַלֵּי־מִשְׁמַעַת –
מִין “טַבַּעַת מְרֻבַּעַת”.


*

אִמָּהוּת – עֻבְדָּה בְּרוּרָה,
וְאַבְהוּת הִיא רַק סְבָרָה.


*

חֲלֻקַּת שִׁלְטוֹן בַּחֶלֶד:
“הוּא” מוֹלֵךְ – וְ“הִיא” מוֹשֶׁלֶת.


*

“בַּעַל” – בָּא מִלְּשׁוֹן “בָּעֹל”
אוֹ מִלְּשׁוֹן…“לִמְשׁוֹךְ בָּעֹל”?


*

דּוֹן־ז’וּאַן אוֹהֵב שִׁיר־אֶרוֹס,
אַךְ אֵינוֹ אוֹהֵב שִׁיר־עֶרֶשׂ.


*

אֵין לְאֶרוֹס, אֵל־עִלּוּס,
קֶשֶׁר־שֹׁרֶשׁ עִם אֵרוּס.


*

רַע וּמַר לִבְנֵי־בְּלִי־זוּג:
אֵין עַל מִי לִשְׁפּוֹךְ קִטְרוּג.


*

אִם תִּשָּׂא עַלְמָה־בְּלִי־מַחַט,
בִּגְדְךָ יִחְיֶה בְּלִי נַחַת.


*

בַּמִּזְרָח יֶשְׁנוֹ פִּתְגָּם:
“אִישׁ – נָהָר, אִשָּׁה – אֲגָם”.


*

יֵשׁ סִמַּן־הֶבְדֵּל בָּטוּחַ
בֵּין סַבְלָן לִקְצַר־הָרוּחַ
אֶת הַחוּט שֶׁנִּסְתַּבֵּךְ
זֶה מַתִּיר וְזֶה חוֹתֵךְ.

סְבַךְ שֶׁל קֶשֶׁר חוּט אוֹ חֶבֶל
הוּא, אוּלַי, עִנְיָן שֶׁל הֶבֶל –
אַךְ הֶבְדֵּל כָּזֶה נָהוּג
גַּם בִּסְבַךְ שֶׁל קֶשֶׁר־זוּג.


*

נְפוֹצָה דֵעָה פְּרוֹזָאִית
כִּי מְקוֹם אִשָּׁה – בַּבַּיִת.
עַל־פִּי־רֹב גּוֹרְסָה אָדוֹן
הַיּוֹשֵׁב בְּמוֹעֲדוֹן.


*

“אֵין נָעִים מִשֶּׁבֶת־בַּיִת!” –
סָח נָשׂוּי בְּרֶגֶשׁ־פַּיִט
בְּדִירַת יְדִיד עַל “פּוֹקֶר” –
וְנִשְׁאַר שָׁם עַד הַבֹּקֶר.


*

פְּנַאי־אִשָּׁה – זֶה זְמַן פָּנוּי
מִבִּשּׁוּל וּמִנִּקּוּי,
שֶׁאִשָּׁה אוֹתוֹ מוֹסֶרֶת
…לְטִרְחָה בֵּיתִית אַחֶרֶת.


*

הָאִשָּׁה – יְצוּר חָלוּשׁ;
סַעַד גֶּבֶר לָהּ דָּרוּשׁ.

וְאָמְנָם מַגִּישׁ הוּא סַעַד:
הוּא מַחְזִיק אֶת הַסֻּלָּם,
כַּאֲשֶׁר אִשְׁתּוֹ צוֹבַעַת
הַתִּקְרָה שֶׁל מִטְבָּחָם.


*

לוּ לְפֶתַע נֶעֶלְמַה
אִשְׁתְּךָ – וּבִמְקוֹמָהּ

הִצְטָרַכְתָּ לְאַחֶרֶת
לְמִלּוּי תַּפְקִיד עֲקֶרֶת –

וּפִרְסַמְתָּ מוֹדָעוֹת,
תַּמְצִיתָן הָיְתָה כָּזֹאת:

""בְּבֵיתִי דְרוּשָׁה עוֹזֶרֶת –
חָרוּצָה, בְּרִיאָה, מֻכְשֶׁרֶת;

סְגֻלּוֹתֶיהָ: נִסָּיוֹן
בְּבִשּׁוּל וְנִקָּיוֹן;

הַכְשָׁרָה שֶׁל מְטַפֶּלֶת
בִּמְבֻגָּר וְגַם בְּיֶלֶד;

יְדִיעָה בְּחֶשְׁבּוֹנוֹת
וְכִשְׁרוֹן לְחֶסְכוֹנוֹת.

הַיָּמִים: שְׁלשִׁים בְּחֹדֶשׁ;
הַשָּׁעוֹת: תְּרֵיסַר וָגֹדֶשׁ.

הַשָּׂכָר שֶׁיְּשֻׁלַּם:
אֲכִילָה וּלְבוּשׁ־חִנָּם"".


*

עִם נִשּׂוּאִין – פְּקִידָה נוֹשַׁעַת
מֵעֹל שְׁמוֹנֶה שְׁעוֹת־מִשְׂרָד –
וְשׁוּב אֵינֶנָּה מִתְיַגַּעַת
אֶלָּא חֲמֵשׁ־עֶשְׂרֵה בִּלְבַד.


*

לוּ אֵשֶׁת “בּוֹס” הָיְתָה יוֹדַעַת,
מַה מַזְכִּירוֹת הַמִּנְהָלָה
חוֹשְׁבוֹת כֻּלָּן עַל בַּעֲלָהּ, –
הִיא בְּוַדַּאי הָיְתָה נִרְגַּעַת.


*

פְּלוֹנִי, טָרוּד בִּסְבַךְ־מִקְצוֹעַ –
כֹּה רַב הָיָה פִּזּוּר־דַּעְתּוֹ,
עַד שֶׁהִזְמִין לְבֵית־קוֹלְנוֹעַ
אִשְׁתּוֹ בִּמְקוֹם מַזְכִּירָתוֹ.


*

פְּסִיכוֹטֶכְנַאי דִּוַּח עַל שְׁתַּיִם –
שְׁתֵּי נִבְחָנוֹת לְמַזְכִּירָה:
""לְזוֹ יֵשׁ מֶרֶץ רַב כִּפְלַיִם,
לְזוֹ – תְּפִיסָה יוֹתֵר בְּהִירָה.

וּבְכֵן, לְאֵיזוֹ מִן הַשְׁתַּיִם
עָלַי לוֹמַר שֶׁתִּתְקַבֵּל?""
– “לִבְּלוֹנְדִית זוֹ, יְפַת־עֵינַיִם” –
מִיָּד הֵשִׁיב הַמְנַהֵל.


*

הַבַּיְּשָׁנִית, אֲשֶׁר נִכְלֶמֶת
אַף לְקַבֵּל “מַתְּנוֹת־חִזּוּר”,
אַחַר חֻפָּה מִיָּד מַחְרֶמֶת
כָּל מַשְׂכֻּרְתּוֹ שֶׁל הַבָּחוּר.


*

עַכְשָׁו “לוֹבֵשׁ־הַמִּכְנָסַיִם” –
כְּלוֹמַר, הַגֶּבֶר הַגִּבּוֹר –
כָּל יוֹם, שָׁעָה אוֹ שְׁעָתַיִם,
לוֹבֵשׁ בַּבַּיִת גַּם סִנּוֹר.


*

""אָדָם נָשׂוּי רַשַּׁאי לִפְתּוֹחַ
אִגְּרוֹת אִשְׁתּוֹ"" – פָּסַק בֵּית־דִּין.
פְּסַק־דִּין צוֹדֵק: אָסוּר לִשְׁכּוֹחַ
חוֹבַת שִׁוְיוֹן בֵּין מִין לְמִין!


*

לִשְׁמוֹר מֵאֵשֶׁת־נְעוּרֶיךָ
סוֹדוֹת – זֶה חֵטְא בִּלְתִּי־נִסְלָח!
וְגַם חֲסַר־תּוֹעֶלֶת, אֶחָא:
הִיא תְּגַלֵּם בֵּין כָּךְ וְכָךְ.


*

הַלֵּץ דִּמְיוֹן חוֹמֵד לִפְרוֹחַ –
אוּלָם בַּלַּיְלָה הוּא בּוֹחֵר
לְאַכְסַנְיָה לוֹ אֶת הַמֹּחַ
שֶׁל אֵשֶׁת בַּעַל מְאַחֵר.


*

אוֹרְפֵאוּס אָץ לַשְּׁאוֹל בְּלִי מֹרֶךְ –
לִמְצוֹא אִשְׁתּוֹ. אַךְ סְתָם־אַלְמָן
לֹא יְמַהֵר לְזֶה הַצֹּרֶךְ
אַף לְגַן־עֵדֶן, כָּמּוּבָן.


*

“הַסַּקְרָנוּת – אֶסְלוֹד מִמֶּנָּה!” –
אָמְרָה אִשָּׁה בְּיֶרַח־דְּבַשׁ:
""בּוֹא, יַקִּירִי, וְנֵרָאֶה־נָא
כְּזוּג וָתִיק וְלֹא חָדָשׁ!""

– “כֵּן, זֶה יוֹתֵר נָעִים וְנוֹחַ” –
הִסְכִּים אַבְרֵךְ־הַחֲמוּדוֹת –
""אַךְ, יַלְדָּתִי, כְּלוּם יֵשׁ לָךְ כֹּחַ
לִסְחוֹב אֶת שְׁתֵּי הַמִּזְוָדוֹת?""


*

בְּבֵית עִתּוֹן אֶחָד הוֹפִיעַ
פְּלוֹנִי לִמְסוֹר מוֹדָעָתוֹ:
פְּרָס אֶלֶף לִירוֹת הוּא מַצִּיעַ
לְמַחֲזִיר חֲתוּל־אִשְׁתּוֹ!

– ""מָה? שְׂכַר חָתוּל פְּחוּת־עֵרֶךְ יַעַל
לִסְכוּם כֹּה רַב?"" – תָּמַהּ לַבְלָר.
– “אַל נָא תִּדְאַג!” – עָנָה הַבַּעַל:
“כְּבָר הִשְׁלַכְתִּיו אֶל הַנָּהָר”.


*

“מָה? מִסִּפְלִי תַּשְׁקִי כְּלַבְלָב?” –
צָעַק חוֹלֶה בְּרֹגֶז רַב.
– “מַה יֵּשׁ?” – עָנְתָה אִשְׁתּוֹ בְּשֶׁקֶט –
“מַחֲלָתְךָ – לֹא מִדַּבֶּקֶת!”


*

הַיּוֹם גֵּרְשָׁה אֶת בַּעֲלָהּ
פְּלוֹנִית רַבַּת־אֶנֶרְגִיָּה –
לְשֵׁם רִפּוּי מִמַּחֲלָה:
הָיְתָה לָהּ בַּעַלֶרְגִיָּה.


*

פָּסְקָה בְּרֹגֶז לְנָשׂוּי
אִשְׁתּוֹ פָּסוּק לַקוֹנִי:
""אָכֵן, הָיִיתָ לֹא רָאוּי
לָשֵׂאת אִשָּׂה כָּמוֹנִי!""

– “זוֹ טַעֲנָה לֹא מַעֲשִׂית”
הֵשִׁיב בְּקוֹל חָבִיב:
""אֵינִי רָאוּי לְסִינוֹזִיט
אַךְ – אוֹי לִי – קִבַּלְתִּיו!""


*

“נִקְלֶה!” – קָרְאָה אִשָּׁה בּוֹכָה –
""הֵן אַךְ לִפְנֵי שְׁנָתַיִם
לַכֹּל אָמַרְתָּ כִּי לְךָ
נִשְׁלַחְתִּי מִשָּׁמַיִם"".

– ""אֲנִי אוֹמֵר זֹאת גַּם כָּעֵת:
נוֹכַחְתִּי בֵּינָתַיִם
כִּי אַתְּ שְׁלוּחָה לִי בֶּאֱמֶת
כְּעֹנֶשׁ מִשָּׁמַיִם!""


*

בְּרֵרָה מְאֹד פְּרוֹזָאִית
נוֹתְנִים הַנִּשּׂוּאִין:
אוֹ תְּקַיֵּם דִּין־בַּיִת
אוֹ אַחְרִיתְךָ – בֵּית־דִּין.


*

רַק פַּעַם יְחִידָה לִי
נִקְרָה טִפּוּס מֻבְהָק
שֶׁל בַּעַל אִידֶאַלִי –
אוּלָם עוֹדוֹ רַוָּק.


*

גְּזֵרָה הִיא שֶׁיַּמְתִּינוּ
בְּנֵי־צֶמֶד סַבְלָנִים
לַחֲתֻנַּת־הַכֶּסֶף
חֲצִי־יוֹבֵל שָׁנִים.

אֶת סוֹד קְפִיצַת־הַדֶּרֶךְ
מַכִּיר חָתָן חַמְדָּן:
אֶת חֲתִנַּת־הַכֶּסֶף
עוֹרֵךְ לוֹ הַנָּדָן.

"
