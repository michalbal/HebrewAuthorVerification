,Title,Translator,Lang,Author,Text
0,בֵּין יִצְרֵנוּ לְיוֹצְרֵנוּ,,,חנניה ריכמן,"


לוּ כָּל כָּזָב הָיָה נֶחְשָׁב


לַעֲבֵרָה פְּלִילִית –


הַמַּאֲסָר הָיָה עַכְשָׁו


צוּרַת־שִׁכּוּן כְּלָלִית.


* * * * *

זְמַן רַב כָּל־כָּךְ נֶחְשַׁב לִכְסִיל


כָּל בֶּן־אָדָם יָשָׁר –


שֶׁכָּל נוֹכֵל כָּעֵת מַתְחִיל


לַחְשׁוֹב עַצְמוֹ מֻכְשָׁר.


* * * * * *

לְאִישׁ מַצְפּוּן טָהוֹר וְזַךְ


יֵשׁ רֶגֶשׁ טוֹב וְקַל –


אַךְ, כַּמּוּבָן, לֹא קַל כָּל־כָּךְ


כִּבְלִי מַצְפּוּן בִּכְלָל.


* * * * *

עָנְשׁוֹ שֶׁל אִישׁ בִּלְתִּי־יָשָׁר –


וְזֶהוּ עֹנֶשׁ בִּישׁ –


שֶׁהוּא עַצְמוֹ אֵינוֹ מֻכְשָר


לְהַאֲמִין לְאִישׁ.


* * * * *

מַה סִּמָּנוֹ שֶׁל אִישׁ־מַצְפּוּן?


לִבּוֹ אוֹתוֹ מוֹכִיחַ


עַל מַעֲשֶׂה בִּלְתִּי־הָגוּן –


אֲפִילוּ הוּא מַצְלִיחַ.


* * * * *

דִּגְדּוּג־מַצְפּוּן בָּאֲנָשִים


אֵינֶנּוּ תַּעֲנוּג –


אוּלָם רֻבֵּנוּ מִתְבַּיְשִׁים


לִפְחוֹד מִפְּנֵי דִגְדּוּג.


* * * * *

לְפִי כְּתוֹבוֹת עַל מַצֵּבוֹת,


הַכֹּל הֵם חֲסִידִים;


וּלְפִי כּוֹתְרוֹת־הַחֲדָשׁוֹת,


הַכֹּל הֵם שׁוֹדְדִים.


* * * * *

עִתּוֹן מַדְגִּישׁ בִּדְפוּס בּוֹלֵט


שְׁחִיתוּת, פְּרִיצוּת, פְּרִיצָה…


אָמַר לֵצָן: ""מֵפִיץ הוּא חֵטְא –


לְבַל יַחְטִיא תְּפוּצָה"".


* * * * *

עִם הִתְרַבּוּת הַמּוֹעֲלִים


הִתְּלוּ הַמְהַתְּלוֹת:


“חֻלְשָׁה” שֶׁל גְּבֶרֶת – מְעִילִים,


שֶׁל גֶּבֶר – מְעִילוֹת"".


* * * * *

הֵעִיר פְּלוֹנִי: ""לַמּוֹעַלִים


יֵשׁ כָּל מִינֵי עִלּוֹת:


יֵשׁ וְחוֹמְדוֹת־הַמְּעִילִים


הֵן־הֵן הַמַּמְעִילוֹת"".


* * * * *

לֹא כָּל נִבְזֶה – דַּוְקָא חַמְרָן:


יֵשׁ חוֹבְבֵי־הָרֶפֶשׁ,


שֶׁנִּבְזֻיּוֹת עוֹשִׂים לִשְׁמָן –


בִּשְׁבִיל סִפּוּק־הַנֶּפֶשׁ.


* * * * *

הֶפְסֵד עָדִיף לְאִישׁ יָשָׁר


מֵרֶוַח בְּתַרְמִית:


כִּי זֶה יַכְאִיב רַק זְמַן קָצָר –


וְזֶה יַכְאִיב תָּמִיד.


* * * * *

אָמְנָם, מִינֵי יַחֲסָנוּת


יֶשְנָם בְּכָל חֶבְרָה,


אַךְ אוֹי אִם יֵשׁ “יַחֲסִינוּת”


לְבַעַל־עֲבֵרָה.


* * * * *

מִן הָרָאוּי הוּא לְהָרִים


כְּבוֹדוֹ שֶׁל כָּל אֱנוֹשׁ


כְּכָל שֶׁרַב מִסְפַּר דְּבָרִים,


שֶׁעֲלֵיהֶם הוּא בּוֹש.


* * * * *

כְּשֶׁחוֹלֶה אַתָּה, מַהֵר


לִסְלוֹחַ לְשׂוֹנְאֶיךָ!


אוּלַי מָחָר כְּבָר תְּאַחֵר:


תָּשׁוּב לְאֵיתָנֶךָ.


* * * * *

כָּל מַה שֶּׁיֵּשׁ לְךָ בַּלֵּב


אֱמוֹר בְּלִי סֶלֶף, רֵעַ –


אַךְ מִתְּחִילָּה וַדֵּא הֵיטֵב


שֶׁאִישׁ אֵינוֹ שׁוֹמֵעַ.


* * * * *

כְּשֶׁטּוֹעֶה אֶזְרָח פָּשׁוּט,


סוֹפוֹ– קְנָסוֹת כְּבֵדִים;


אַךְ אִם שׁוֹפֵט עוֹשֶׂה טָעוּת,


הִיא נַעֲשֵׁית תַּקְדִּים.


* * * * *

“בוּרוּת בַּחֹק אֵינָהּ תֵּרוּץ”


כְּלוּם כֹּה קָשֶׁה לִדְחוֹק


לְמֹחֲךָ אֶת הַנָּחוּץ:


מָאתַיִם אֶלֶף חֹק?


* * * * *

סְטוּדֶנְט עוֹבֵר עַל הַחֻקִּים


בְּדֶרֶךְ מַקִּיפָה;


וְאִלּוּ בַּעַל־עֲסָקִים –


בְּדֶרֶךְ עֲקִיפָה.


* * * * *

לְעוֹרֵךְ־דִין שֶׁלְךָ סַפֵּר


אֱמֶת לְלֹא “אִפּוּר”:


הוּא בְּעַצְמוֹ כְּבָר “יְאַפֵּר”


אֶת תֹּכֶן הַסִּפּוּר.


* * * * *

חֲסַר בּוּשָׁה הוֹלֵךְ לִשְׁאוֹל


קְדֵרָה מִבֵּית שְׁכֵנָיו –


לְשֵׁם בִּשּׁוּל הַתַּרְנְגוֹל,


שֶׁהוּא מֵהֶם גָּנַב.




* * * * *

אֱמֶת דּוֹמָה לְמִכְבָּסָה:


אֶת זֹאת אַתֶּם לוֹמְדִים


מִן הַשַּׁמּוֹת שֶׁהִיא עוֹשָׂה


בְכָל מִינֵי בַּדִּים.


* * * * *

דִּמְיוֹן יוֹצֵר אֵינוֹ מֻגְבָּל;


הֲרֵיהוּ בֶּן־חוֹרִין.


בְּרַם חֹפֶשׁ זֶה אֵינֶנּוּ חָל


עַל עֵד בְּבֵית־הַדִּין.


* * * * *

עֵד־רְאִיָּה שֶׁל תְּאוּנָה –


דְּבָרוֹ מֵאִיר עֵינַיִם;


אַךְ מַה סְּבוּכָה הִיא הַתְּמוּנָה


אִם הָעֵדִים הֵם שְׁנַיִם.


* * * * *

שְׁמַע שְׁנֵי עֵדִים (לֹא זוֹמְמִים)


עַל תְּאוּנָה בַּדֶּרֶךְ –


וְתִוָּכַח: דִּבְרֵי־יָמִים –


סִפּוּר חֲסַר־כָּל־עֵרֶךְ.


* * * * *

“מְהִירוּתִי גְבוֹהָה כָּל־כָּךְ?”


שָׁאַל נֶהָג “תָּפוּס”.


– ""לֹא, נְמוּכָה מִדַּי, אֶזְרָח:


אַתָּה מַנְמִיךְ… לָטוּס!""


* * * * *

יֵשׁ סַכָּנָה לִנְסוֹעַ חִישׁ


אִם לֹא יָבֵשׁ הַכְּבִישׁ;


אַךְ הַסִּיכּוּן פִּי־אֶלֶף בִּישׁ


אִם “לֹא יָבֵשׁ” הָאִישׁ.


* * * * *

עִם יְרִידַת מִסְפַּר סוּסִים


עָלָה פְּלָאִים מִסְפַּר דְּרוּסִים.


* * * * *

שְׁנֵי שׁוֹפְטִים עָבְרוּ בַּכְּבִישׁ


עַל אִסּוּר לִנְסוֹעַ חִישׁ.


בְּבוֹאָם לְבֵית־הַדִּין


הִתְיַצְּבוּ לְדִין־גּוֹמְלִין.


הָרִאשׁוֹן לָבַשׁ גְּלִימָה –


וְהִשְׁמִיעַ כְּתָב־אַשְׁמָה:


""פִּשְׁעֲךָ – נִהוּג נֶחְפָּז.


עָנְשְׁךָ – שְׁתֵּי לִירוֹת קְנָס!""


הַקָּנוּס נִגַּשׁ לִשְׁפּוֹט:


“עֶשֶׂר לִ""י!” – גָּזַר קְצָרוֹת:


""הָעִנְיָן הוּא רְצִינִי:


זֶה הַיּוֹם מִקְרֶה שֵׁנִי!""


* * * * *

הַשּׁוֹפֵט אָמַר בְּקֶצֶף:


""זֶה עֶשְׂרִים שָׁנָה בְּרֶצֶף


מְבִיאִים אוֹתְךָ אֵלַי.


מַה נִּמְאַסְתָּ כְּבָר עָלַי!""



הַנִּשְׁפָּט עֲשִׁיר־הַמַּעַשׂ


הִתְפַּלֵּא: ""וּמָה הַכַּעַס?


וְכִי מָה אֲנִי אָשֵׁם


שֶׁכְּבוֹדוֹ לֹא הִתְקַדֵּם?""


* * * * *

אִם נִתְפַּס חוֹטֵא־בַּסֵּתֶר,


צוֹעֲקִים עלָיָו חָמָס;


וְצוֹעֵק מִכָּל הַיֶּתֶר –


בֶּן־מִינוֹ שֶׁלֹּא נִתְפַּס.


* * * * *

אִם אָדָם לְךָ אוֹמֵר


כִּי אַף פַּעַם לֹא שִׁקֵּר,


שׁוּב אֵינְךָ זָקוּק לְחֵקֶר:


כְּבָר שָׁמְעוּ אָזְנֶיךָ שֶׁקֶר.


* * * * *

לוּ מַגִּישׁ־תְּבִיעָה הֵבִין


בְּבוֹאוֹ אֶל בֵּית־הַדִּין


מַה שֶׁבָּן בְּהִסְתַּלְּקוֹ, –


מַה נָּעִים הָיָה חֶלְקוֹ!


* * * * *

עוֹרֵךְ־דִּין כָּתַב סוֹדִית


לְרֵעֵהוּ הַפְּרַקְלִיט:


""מִצְטַעֵר אֲנִי, קוֹלֶגָה,


לְבַשֵּׂר לְךָ דְּבַר־פֶּגַע:



יֵשׁ קְנוּנְיָה מְלֻכְלָכָה


בֵּין מַרְשִׁי לְמַרְשְׁךָ:


זוֹמְמִים שְׁנֵיהֶם כָּרֶגַע


לַעֲשׂוֹת פְּשָׁרָה, קוֹלֶגָה!""


* * * * *

מִן הָעֻבְדָּה כִּי שְׁתֵּי אָזְנֵינוּ


נוֹצְרוּ לְשֵׁם הַאֲזָנָה –


אֵין לְהַסִּיק כִּי לְשׁוֹנֵנוּ


נוֹצְרָה לְצֹרְךְ הַלְשָׁנָה.


* * * * *

""הַיְדִיעָה הִיא כֹּחַ, אֶחָא"" –


אָמַר סַחְטָן לִידִיד טִירוֹן:


""מוּבָן, אִם אֵין יְדִיעוֹתֶיךָ


נוֹגְעוֹת לְאֵיזֶה מִין דַּלְפוֹן.


* * * * *

""אַתָּה הוֹלֵךְ עוֹד עַל קַבַּיִם?


הֲרֵי עָבַר כְּבָר זְמַן כֹּה רַב!""


– רוֹפְאִי בִּטֵּל אוֹתָם בֵּינְתַיִם –


אַךְ פְּרַקְלִיטִי אוֹמֵר עוֹד: “לָאו”.


* * * * *

דִּבָּה מִפִּיהוּ שֶׁל סַלְפָן


הִיא כְּמַטְבֵּעַ שֶׁל זַיְפָן:


יֵשׁ וַאֲפִילוּ יְשָׁרִים


אוֹתָהּ מוֹסְרִים לַאֲחֵרִים.


* * * * *

“הַזְּמַן הוּא כֶּסֶף”. מָה עוֹדֵד


אוֹתוֹ פִּתְגָּם אֶת הַשּׁוֹדֵד,


שֶׁתַּחַת כֶּסֶף מְזֻמָּן


קִבֵּל קִצְבָה יָפָה שֶׁל זְמַן!


* * * * *

צוֹפֵי סִרְטֵי־הַשּׁוֹדְדִים


לוֹמְדִים אֶת הַ“מִּקְצוֹעַ” –


וּמִשְׁתַּלְּמִים בַּלִּמּוּדִים


… בְּשֹׁד קֻפַּת־קוֹלְנוֹעַ.


* * * * *

קֻפַּאי־הַסִּינֶמָה טָרַח


לִסְפֹּר פִּדְיוֹן־הַלַּיְלָה.


לְפֶתַּע צָץ חֲמוּשׁ־אֶקְדָּח


וְסָח בְּקוֹל־שֶׁל־גְּנַאי לוֹ:



""הַסֶּרֶט – שִׂיא־הַשִּׁמָּמוֹן;


נִרְדַּמְתִּי בָּאוּלָם.


הַחְזֵר לִי תֵּכֶף הַמָּמוֹן –


שֶׁלִּי וְשֶׁל כֻּלָּם!""


* * * * *

גַּנָּב סִפֵּר בְּבוּז וָזַעַם


עַל מִסְעָדָה שֶׁבָּהּ סָעַד:


לַחְמָם יָבֵשׁ, חֲסַר־כָּל־טַעַם,


וְהַמָּרָק – מֵאֶשְׁתָּקַד;



אֶת לִסְתוֹתֵי כִּמְעַט פָּצַעְתִּי


בְּעוֹף נֻקְשֶׁה־מֵרֹב־זִקְנָה –


וְגַם הַמְּעִיל שֶׁשָּׁם מָצָאתִי


הָיָה מְאֹד יְשַׁן־אָפְנָה""


* * * * *

אִם תִּפְתַּח לַשֶּׁקֶר פֶּתַח


יִשְׁתַּלֵּט עַל כָּל הַשֶּׁטַח.


* * * * *

הָאֶמֶת – דָּבָר פָּשׁוּט


וְהַשֶּׁקֶר – “אָמָּנוּת”.


* * * * *

עֵד כּוֹזֵב נִכְשַׁל בַּחֵקֶר:


הוּא שָׁכַח פְּרָטֵי הַשֶּׁקֶר.


* * * * *

אֵין דּוֹמֶה פֵּרוּשׁ “זַכַּאי”


שֶׁל שׁוֹפֵט – לְשֶׁל בַּנְקַאי.


* * * * *

הֶחָתוּל זָלַל הַחֵלֶב –


וּמַכּוֹת סָפַג הַכֶּלֶב.


* * * * *

הֲחָסִיד הוּא שֶׁהֻכָּה –


וְהוּא־הוּא אֲשֶׁר הוּקַע.


* * * * *

אִם לַשֵּׁד מוּשֶׁטֶת זֶרֶת,


כָּל הַיָּד אֵינָהּ חוֹזֶרֶת.


* * * * *

לְרָשָׁע – סִמָּן עַתִּיק:


הוּא חוֹשֵׁב עַצְמוֹ צַדִּיק.


* * * * *

הַמַּצְפּוּן הוּא קוֹל בִּפְנִים


הַמַּזְהִיר: “מִתְבּוֹנְנִים!”


* * * * *

הַיָּשָׁר לֹא יִתְעַשֵּׁר,


הַנּוֹכֵל לֹא יִתְיַשֵּׁר.


* * * * *

כָּל גַּנָּב סוֹמֵךְ עַל נֵס –


כִּי רַק הוּא לֹא יִתָּפֵס.


* * * * *

מַה מַּסְּגִּיר אֶת הַגַּנָּב?


מְרִיבָה עִם שֻׁתָּפָיו.


* * * * *

יָשָׁר אֵינֶנּוּ מְשַׁקֵּר


… כָּל עוֹד יֶשְׁנוֹ מוֹצָא אַחֵר.


* * * * *

צַיָּד־שַׁקְרָן – בֵּיתוֹ נִקְשָׁט


בְּעוֹר חַיּוֹת שֶׁלֹּא הֻפְשַׁט.


* * * * *

אֱמֶת – כְּאֶבֶן יְקָרָה:


אַף הִיא כָּמוֹהָ נְדִירָה.


* * * * *

אֱמֶת – בַּיַּיִן: הַשְּׁקָרִים


נִגְלִים בִּזְכוּת הַשִּׁכּוֹרִים.


* * * * *

לִרְשׁוּת אֱמֶת – דַּבְּשׁוֹת גָּמָל,


לִרְשׁוּת כָּזָב – רִכְבֵי חַשְׁמַל.


* * * * *

דּוֹבֵר־אֱמֶת, הֱיֵה זָהִיר:


הָכֵן מִקֹּדֶם סוּס מָהִיר!


* * * * *

מִשִׁפָּט וָצֶדֶק הֵם אֶחָד.


אַךְ לִפְעָמִים הַזּוּג נִפְרָד.


* * * * *

חוֹזֶה – כִּבְרִיחַ הוּא מֻכְשָׁר


לִשְׁמוֹר מֵחֵטְא רַק אִישׁ יָשָׁר.


* * * * *

נוֹכְלִים יָבִיאוּ שַׁי עַל שַׁי –


וְיִשְׁדְּדוּךָ בַּחֲשַׁאי.


* * * * *

סוֹף כָּל נוֹכֵל – שֶׁ“יְּנֻכְלַל”


עַל־יְדֵי נֵכֶל מְשֻׁכְלָל.


* * * * *

גְּמִישׁוּת – יְתְרוֹן לַכְּתֵפִיּוֹת,


אַךְ לֹא לְישֶׁר־הַבְּרִיּוֹת.


* * * * *

לְישֶׁר־לֵב צָפוּי שָׂכָר –


אַךְ לֹא הַיּוֹם וְלֹא מָחָר.


* * * * *

נוֹכֵל – סוֹפוֹ לְנַחֲלָה;


יָשָׁר סוֹפוֹ לְמַחֲלָה.


* * * * *

לֹא דַי שֶׁאִישׁ יֹאהַב פְּרָחִים:


הוּא גַם צָרַיךְ לִשְׂנוֹא חוֹחִים.


* * * * *

טוֹב הַחוֹטֵא הַמִּצְטַעֵר


מִן הַצַּדִּיק הַמִּתְיַהֵר.


* * * * *

לַחְשׁוֹד בְּרִיּוֹת בְּסִיטוֹנוּת –


זֶה חֵטְא… אַךְ לָאו־דַּוְקָא טָעוּת.


* * * * *

גַּם בְּיָמֵינוּ יֵשׁ בַּחֶלֶד


אַנְשֵׁי צְנִיעוּת כָּל־כָּךְ שְׁלֵמָה–


עַד שֶׁעֵינָם אֵינָהּ סוֹבֶלֶת


אֶת הָאֱמֶת הָעֲרֻמָה.


* * * * *

פִּתְגָּם אוֹמֵר: “אֱמֶת בַּיַּיִן”.


נָכוֹן מְאֹד: בְּזֶה הַדּוֹר


כְּדֵי לוֹמַר אֱמֶת עֲדַיִן,


צָרִיך אָדָם לִהְיוֹת שִׁכּוֹר.


* * * * *

“אַנְשֵׁי־אֱמֶת יַרְחִיקוּ לֶכֶת” –


אוֹמֵר פִּתְגָּם, וְהוּא צוֹדֵק:


הֵם נִרְדָּפִים בְּכָל מַמְלֶכֶת


וְנִמְלָטִים הַרְחֵק־הַרְחֵק.


* * * * *

לְאִישׁ הָגוּן עַל־פִּי הַטֶּבַע


כָּזָב – תְּרוּפָה אַחֲרוֹנָה;


וְלַנּוֹכֵל, רַמַּאי־שֶׁל־קֶבַע,


הִיא – “הָעֶזְרָה־הָרִאשׁוֹנָה”.


* * * * *

“אוֹהֵב אֱמֶת”, בְּרֹב מִקְרִים,


חוֹשֵׁב כִּי אֹרַח חַד־סִטְרִי לָהּ:


מִפִּיו אֶל אֹזֶן־אֲחֵרִים –


לֹא בְּכִוּוּן הָפוּךְ, חָלִילָה.


* * * * *

אַשְׁרֵי דַיָּן אִם הוּא יוֹדֵעַ,


בִּמְקוֹם לִנְקוֹם וְלַעֲנוֹשׁ,


לְהַאֲנִישׁ אֶת הַפּוֹשֵׁעַ –


לְהַחְזִירוֹ לִדְמוּת אֱנוֹשׁ!


* * * * *

בְּמִשְׁפָּטִים מְמֻשָּׁכִים


הַמַּפְסִידִים פּוֹשְׁטִים כֻּתֹּנֶת –


וְאַף רֻבָּם שֶׁל הַ“זּוֹכִים”


… אֵינָם זוֹכִים לִרְאוֹת פְּרוּטֹנֶת.



שְׁנֵי פְּרַקְלִיטִים בְּטִעוּנָם –


כְּלַהֲבֵי־הַמִּסְפָּרַיִם:


לֹא זֶה אֶת זֶה חוֹתְכִים הַשְּׁנַיִם


כִּי־אִם אֶת מַה שֶׁבָּא בֵּינָם.


* * * * *

יֵשׁ שְׁנֵי צְדָדִים לְכָל מַטְבֵּעַ


וּשְׁנֵי צְדָדִים לְכָל מִשְׁפָּט –


וְעוֹרֵךְ־דִין חָכָם יוֹדֵעַ


כִּי יֵשׁ מַטְבֵּעַ לְכַל “צַד”.



מִכָּאן הַכְּלָל הַמִּשְׁתַּמֵּעַ


לִפְרַקְלִיטִים מְלֻמָּדִים:


""יֵשׁ שְׁנֵי צְדָדִים לְכָל מַטְבֵּעַ –


קְחוּ מַטְבְּעוֹת שֶׁל שְׁנֵי צְדָדִים!""


* * * * *

אִשָּׁה זְקֵנָה אַחַת מוֹסֶרֶת


לִפְקִיד־הַדֹּאַר חֲבִילָה:


כִּתְבֵי־הַקֹּדֶשׁ לְמַזְכֶּרֶת


לְמַכָּרֶיהָ בַּגּוֹלָה.



הָאִישׁ הִבִּיט עַל הַשּׁוֹלַחַת.


“דְּבַר־מָה שָׁבִיר?” – שָּׁאַל קְצָרוֹת.


– “לֹא, שׁוּם דָּבָר” – עָנְתָה בְּנַחַת –


“חוּץ מֵעֲשֶׂרֶת־הַדִּבְּרוֹת”.


* * * * *

חֶבְרַת בְּנֵי־כְּפָר עָמְדָה לָחֹג


בְּצַוְתָּא וְהֶחְלִיטָה:


כָּל אִישׁ וָאִישׁ חַיָּב לִמְזוֹג


לֹג יַיִן הֶחָבִיתָה.



חָשַׁב פְּלוֹנִי: ""וְאִם אֶמְזוֹג


לֹג מַיִם, בִּמְחִילָה,


כְּלוּם יִפָּגֵם מִזֶּה הַלֹּג


יֵין הֶחָבִית כֻּלָּהּ?""



וּרְאוּ זֶה נֵס! בַּחַג מָצָא


רַק מַיִם בְּכוֹסוֹ הוּא:


כִּי כָּל שֻׁתָּף נִכְבָּד רָצָה


לִהְיוֹת חָכָם כָּמוֹהוּ!


* * * * *
"
