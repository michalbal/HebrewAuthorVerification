,Title,Translator,Lang,Author,Text
0,בֵּינוֹ לְבֵינָהּ,,,חנניה ריכמן,"

כָּאן הַנֹּעַר חַם-הַלֵּב
כֹּה מַפְלִיא לְהִשְׁתַּלֵּב:
פֹּה הוֹלְכִים כָּל דָּן וְרָמָה
בְּצוּרָה שֶׁל מוֹנוֹגְרַֽמָה.

*
אַהֲבָה בְּגִיל “יָרֹק” –
גַּפְרוּרִים בְּיַד תִּינוֹק.

*
אֵין לִתְבּוֹע חוּשׁ-בִּקֹּרֶת
מִשִּׁכּוֹר וּמִשִּׁכֹּרֶת:
אֵין לִתְבּוֹעַ מַחְשָׁבָה
מִשְּׁכוּרֵי-הָאַהֲבָה.

*
בַּחוּרָה תּוּכַל לִסְלוֹחַ
נְשִׁיקָה שְׁדוּדָה בְּכֹחַ –
אַךְ לֹא זוֹ שֶׁלֹּא בִּקֵּשׁ
בֶּן-הַצֶּמֶד הַטִּפֵּשׁ.

*
הַיָּפָה הַמְטֻפֶּשֶׁת –
בְּנֵי-סוּגָהּ בִּלְבַד כּוֹבֶשֶׁת:
אֱוִילִים הִיא מַבְרִיכָה,
חֲכָמִים הִיא מַבְרִיחָה.

*
אִם לְשׁוֹן-גְּבָרִים אוֹמֶרֶת
“אַתְּ יָפָה” לַמְכֹעֶרֶת,
זוֹ אֵינָהּ טָעוּת גַּסָּה:
זוֹ טָעוּת מְנֻמָּסָה.

*
הָאָבִיב הוּא פֶּרֶק-קֶבַע
בְּחִלוּף עוֹנוֹת כַּחֹק –
כַּאֲשֶׁר רַמְזוֹר-הַטֶּבַע
מְאוֹתֵת רַק אוֹת יָרֹק.

הוּא נִרְאֶה בְּגַיְא וַגֶבַע,
מִקָּרוֹב וּמֵרָחוֹק –
וְלִבְלוּב יָרֹק פִּי-שֶׁבַע
צָץ בְּלֵב כָּל זוּג “יָרֹק”.

*
לָאַהֲבָה הָרִאשׁוֹנָה
יֵשׁ קֶסֶם מְיֻחָד:
מְקוֹר קִסְמָהּ – בָּאֱמוּנָה
כִּי הִיא תִּפְרַח לָעַד.

*
אוֹהֵב מַשְׁקִיף עַל מְצִיאוּת
בְּמִשְׁקְפֵי-חֲלוֹם:
בַּחֲתִיכַת פֶּחָם פָּשׁוּט
רוֹאֶה הוּא יַהֲלוֹם.

*
כְּשֶׁעַלְמָה כְּלִילַת-תַּמּוּת
תַּגִּיעַ לְפִרְקָהּ,
אוֹתָהּ תַּמּוּת פִּתְאֹם תָּמוּת
מִיתָה-שֶׁל-נְשִׁיקָה.

*
קִרְבָה פְּלַטוֹֽנִית בֵּין מִינִים –
אֶקְדָּח מָלֵא סִכּוּן,
שֶׁמְּכַוְּנָיו מַאֲמִינִים
שֶׁהוּא אֵינוֹ טָעוּן.

*
רֵעוּת פְּלַטוֹֽנִית – שֵׁם לֹא רֵיק
בָּעֵת הַחֲדִישָׁה.
הִיא תִּתָּכֵן בְּלִי שׁוּם סָפֵק:
בֵּין בַּעַל וְאִשָּׁה.

*
אִם, לְגַבֵּי הַמַּחְשָׁבָה,
מִלִּים הֵן לְבוּשִׁים –
כּוֹתְבֵי שִׁירֵי-הָאַהֲבָה
הֵם חַיָּטֵי-נָשִׁים.

*
מֵיטַב-הַפַּיִט לֹא יַקְסִים
אֶת נֶפֶשׁ הָעַלְמָה
כְּשִׁיר שׁוֹטֶה-בַּחֲרוּזִים,
שֶׁנִּתְחַבֵּר לִשְׁמָהּ.

*
הַמְאֹהָב הַתָּם שִׁנֵּן
מֵאָה פְּסוּקֵי פִּיּוּט,
אַךְ בְּקָרְבוֹ אֶל בַּת-הַחֵן
גִּמְגֵּם רַק אֵיזוֹ שְׁטוּת.

*
הַמִּכְתָּבִים-שֶׁל-אַהֲבָה,
שֶׁהַצָּעִיר כּוֹתֵב,
הִנָּם מֵיטַב תַּרְגִּיל-כְּתִיבָה –
אַךְ יִזָּהֵר הֵיטֵב:

יָבוֹא פֵּרוּשׁ הַקְּרִי לַכְּתִיב
מֵהִרְהוּרֵי לִבָּהּ –
וּמֵאִמָּהּ יָבוֹא תַּכְתִּיב
לִכְתּוֹב מִיָּד כְּתֻבָּה.

*
מָה הַהֶבְדֵּל בֵּין בַּחוּרוֹת
לְבֵין הַבַּחוּרִים?
הֵן – אֶת עַצְמָן מְפָאֲרוֹת,
וְהֵם – מִתְפָּאֲרִים.

*
לְשֵׁם הָרֹשֶׁם הַשָּׁלֵם
עַל דִּמְיוֹנוֹ שֶׁל עֶלֶם,
בַּת מַחְלִיפָה לְבוּשׁ הוֹלֵם
בִּלְבוּשׁ מַכֶּה-בְּהֶלֶם.

*
בְּנוֹת-חֶמֶד – מַהִי שִׂיחָתָן
שֶׁלֹּא בִּפְנֵי בָּנִים?
רֹב שִׂיחָתָן – בְּ“שִׂיא-חָתָן”:
בַּטּוֹב בַּחֲתָנִים.

*
דּוֹרֵשׁ נָדָן מִכַּלָּתוֹ –
הִנּוֹ סוֹחֵר עָלוּב,
הַבָּא לִמְכּוֹר “זְכוֹרָתוֹ”
בְּסַךְ-מָמוֹן נָקוּב.

*
קַמְצָן מֵחִישׁ אֶת הַבְּחִירָה
וּמִתְחַתֵּן מַהֵר:
כִּי הַחִזּוּר עַל בַּחוּרָה
עוֹלֶה הַרְבֵּה יוֹתֵר.

*
רַק רַוָּקָה פַּסִיֽבִית
סוֹמֶכֶת עַל “בִּקּוּשׁ” –
וּבַחוּרָה אַקְטִיבִית
דּוֹאֶגֶת לְ“מִקּוּשׁ”.

*
אֵין בַּחוּרָה נֶחְמֹדֶת
רוֹדֶפֶת בַּחוּרִים –
כְּשֵׁם שֶׁאֵין מַלְכֹּדֶת
רוֹדֶפֶת עַכְבָּרִים.

*
אִם הִתְאַהַבְתָּ, אֶחָא,
מִתּוֹךְ מַבָּט רִאשׁוֹן,
נַקֵּה אֶת מִשְׁקָפֶיךָ
לְיֶתֶר-בִּטָּחוֹן!

*
מַה מְּהֻפָּךְ בָּאַהֲבָה
מוּבָן שֶׁל אשֶׁר וְהַוָּה:

מַה נְּעִימָה הִסְתַּחְרְרוּת,
מָה עֲצוּבָה הִשְׁתַּחְרְרוּת!

*
הָאַהֲבָה הִיא חוּשׁ עֶלְיוֹן
לִבְחוֹר אַחַת מִתּוֹךְ מִלְיוֹן.

*
אוֹהֵב – מַבִּיט בְּטֶלֶסְקוֹפּ,
קַנַּאי – מַבִּיט בְּמִיקְרוֹסְקוֹפּ.

*
הַמְאֹהָב כָּתַב מִכְתָּב –
וּבוֹ שָׁפַךְ אֶת רִגְשׁוֹתָיו:

""אֲהוּבָתִי, אִם תִּדְרְשִׁי,
אֶמְסוֹר עָלַיִךְ אֶת נַפְשִׁי:

אֶקְפּוֹץ מֵהַר, אֶזְנוֹק לְאֵשׁ,
אֶצְלוֹל בְּלִי-חַת בְּיָם גּוֹעֵשׁ!

אָבוֹא לִרְאוֹת אוֹתָךְ מָחָר
… אִם לֹא יֵרֵד מָטָר"".

*
“רוֹמַן” מַתְחִיל בְּהִשְׁתַּפְּכוּת
וּמִסְתַּיֵּם בְּהִסְתַּבְּכוּת.

*
דִּין אֲהָבִים כְּדִין שֵׁכָר:
הָעֹנֶג פָּג, כְּאֵב-רֹאשׁ נִשְׁאָר.

*
מִיָּד אַחַר הַהֶכֵּרוּת,
פּוֹחֵז קוֹפֵץ אֶל הֶפְקֵרוּת.

*
חָצוּף יָצָא עִם בַּחוּרָה –
וְחִישׁ חָזַר עִם חַבּוּרָה.

*
קוֹל-נְשִׁיקָה הִנּוֹ צִלְצוּל
הַמְבַשֵּׂר אֶת קַו-הַגְּבוּל.

*
בָּחוּר חוֹשֵׁק לְהִתְנַשֵּׁק
וּבַחוּרָה – “לְהִתְמַשֵּׁק”.

*
עַלְמָה יוֹצֵאת עִם בַּזְבְּזָן,
אַךְ מִתְחַתֶּנֶת עִם חַסְכָן.

*
עַלְמָה הָיְתָה לְ“עַלְמָנָה”.
בָּרַח מִמֶּנָּה חֲתָנָהּ.

*
מִצִּפּוּי-יִפּוּי קוֹסְמֶטִי
מִתְפָּעֵל רַק גֶּבֶר פֶּתִי.

*
עוֹר צָבוּעַ מְהַוֶּה
לֹא פָּנִים כִּי-אִם מַסְוֶה.

*
אַהֲבָה – כִּלְיוֹן-עֵינַיִם
וְקִנְאָה – מִלְיוֹן-עֵינַיִם

*
הַתְּרוּפָה הַמְנֻסָּה
לָאוֹהֵב – הִיא מְנוּסָה.

*
לֵב שַׁתְיָן שִׁכּוֹר מִסְפִּירְט,
לֵב שַׁטְיָה שִׁכּוֹר מִפְלִירְט.

*
מַהוּ פְלִירְט? מִשְׂחַק פִּתּוּי
וְשִׁטּוּי בְּלֵב שָׁתוּי.

*
אֹרֶךְ “נֵצַח” בִּשְׁבוּעוֹת
יֵשׁ לִמְדּוֹד בְּשָׁבוּעוֹת.

*
לָמָּה נֵדֶר – “נֵדֶר” שְׁמוֹ?
כִּי נָדִיר הוּא קִיּוּמוֹ.

*
נְשִׁיקוֹת שׁוֹפְעוֹת בַּצִיֽלוֹת –
וּמֵאֵלֶּה אֵין מַצִּיֽל עוֹד:
כָּל בַּצִילָה וְחַיְדַק
מְקַצְּרִים חַיֵי… רַוָּק.

*
אַהֲבָה הִיא חֹלִי, רֵעַ,
הַקָּשֶׁה מִכָּל מֵחוֹשׁ:
הוּא בְּבַת-אַחַת פּוֹגֵעַ
גַּם בַּלֵּב וְגַם בָּרֹאשׁ.

*
אֵיךְ הַפִיסִיקָה פּוֹעֶלֶת
עַל זוּגוֹת בַּחֲשֵׁכָה?
מְחִצַּת-נִמּוּס נוֹפֶלֶת
לְפִי חֹק הַמְּשִׁיכָה.

*
אַהֲבָה שֶׁמְּרַסֶּנֶת,
מְעַדֶּנֶת גֶּבֶר גַּס, –
“מְעַזְפֶּנֶת”, “מְחַצְפֶּנֶת”
בַּת הַמִּין הַמְנֻמָּס.

*
בַּת שׁוֹאֶלֶת: “מַה מַּרְאֵהוּ?”
מְבֻגֶּרֶת: “מַה טִּיבוֹ?”
וּבְתוּלָה-זְקֵנָה: ""אַיֵּהוּ?
וּמָתַי, מָתַי יָבוֹא?""

*
אָבִיב – עוֹנָה בַּלְבְּלָנִית,
בָּהּ גַּם שׁוֹמֵר-הַחֹק
נִפְתֶּה “לִמְשׁוֹךְ” לוֹ מְכוֹנִית
לְשֵׁם טִיּוּל רָחוֹק.

*
נִיסָן – כָּזֶה מִין יֶרַח
שֶׁגַּם רַוָּק חָנוּט
פִּתְאֹם מַשִּׂיג-לוֹ פֶּרַח
בְּגַן אוֹ בַּחֲנוּת.

*
עוֹד אֵין בָּחוּר כָּל-כָּךְ אָרֹךְ
בִּשְׁבִיל עַלְמָה נָאָה,
שֶׁלֹּא תּוּכַל אוֹתוֹ לִכְרוֹךְ
סָבִיב לְאֶצְבָּעָהּ.

*
הָאֵרוּסִין – תְּקוּפַת-חִכּוּי
שֶׁל בַּחוּרָה יָפָה
לְשֵׁם בֵּרוּר, אִם יֵשׁ סִכּוּי
לִכְתֹבֶת עֲדִיפָה.

*
עֹל-נִשּׂוּאִין – טִרְחָה כְּבֵדָה,
וְאִלּוּ יֶרַח-דְּבַשׁ –
חֻפְשָׁה לִפְנֵי הָעֲבוֹדָה
לְמַעַן “בּוֹס” חָדָשׁ.

*
אִם קְצָת פָּגוּם יְפִי כַּלָּה,
תּוּכַל אֶת הַפְּגִימוֹת
לְהַעֲלִים מִבַּעֲלָהּ –
אַךְ לֹא מִן הֶחָמוֹת.

*
בִּשְׁאוֹל בַּת-זוּג, אִם זֶה נָכוֹן
שֶׁהִיא יָפָה – אַשֵּׁר;
סָפֵק יִדְחַף אוֹתָה לִבְחוֹן
קִסְמָהּ עַל אִישׁ אַחֵר.

*
רַוָּק – אֶפְשָׁר לְזַהוֹתוֹ
עַל פִּי סִמַּן-הֶכֵּר:
הוּא בָּא לִמְקוֹם-עֲבוֹדָתוֹ
כָּל יוֹם מִצַּד אַחֵר.

*
אֶפְשָׁר לִשְׁאוֹל כָּל דּוֹן-ז’וּאַן,
מֵאַיִן הוּא פּוֹסֵע –
אַךְ אֵין לִשְׁאוֹל אוֹתוֹ “לְאָן?”
הוּא עוֹד אֵינוֹ יוֹדֵעַ.

*
צָחַק רַוָּק: ""אֵינִי בּוֹחֵל
בְּשַׁי וּמַתָּנָה –
אַךְ טוֹב לָתֵת מִלְּקַבֵּל
מַתְּנוֹת-הַחֲתֻנָּה"".

*
הוֹדָה רַוָּק: ""אֲנִי נִפְחָד:
אֵין בְּלִבִּי הָאֹמֶץ
לִקְנוֹת לִי יֶרַח-דְּבַשׁ אֶחָד
בִּמְחִיר עַשְׂרוֹת שְׁנוֹת-חֹמֶץ"".

*
“הַנִּשּׂוּאִין – מוֹסָד גָּדוֹל” –
אָמַר נָשׂוּי אֶחָד –
""אַךְ מִי רוֹצֶה וּמִי יָכוֹל
לִחְיוֹת בְּתוֹךְ מוֹסָד?""

*
אִשָּׁה – נוֹשֵׂאת תּוֹצְאוֹת הַחֵטְא:
זֶה טֶבַע-הַדְּבָרִים;
וְאִישׁ – דַּרְכּוֹ לְהִמָּלֵט:
זֶה טֶבַע-הַגְּבָרִים.

*
רַוָּק נִמְלָט מִבַּת אַחַת,
כְּדֵי לַחְסוֹךְ צָרוֹת –
וּמִסְתַּבֵּךְ בְּבַת-אַחַת
עִם שְׁתַּיִם אֲחֵרוֹת.

*
פּוֹחֵז קַל-רֹאשׁ אֵינוֹ מֵבִין
עֶרְכָּהּ שֶׁל אַהֲבָה –
עַד שֶׁתִּתְבַּע אוֹתוֹ לְדִין
בַּת-חֵן מְאֻכְזָבָה.

*
בָּחוּר אֶחָד, רוֹדֵף-שַׂלְמָה
וְדוֹן-ז’וּאַן מֻבְהָק,
אָמַר לִכְבּוֹשׁ לְבַב עַלְמָה
בְּהַרְפַּתְקַת-בָּזָק.

וּבֶאֱמֶת, הַהַרְפַּתְקָה
בֻּצְּעָה “אַחַת וּשְׁתַּיִם”:
אַחַת – הָיְתָה הַנְּשִׁיקָה
וּשְׁתַּיִם – סְטִירָתַיִם.

*
רֵאשִׁית, דּוֹרֶשֶׁת הָאִשָּׁה
שִׁוּוּי-זְכֻיּוֹת בַּחֶבֶר;
שֵׁנִית, מַצֶּגֶת הִיא דְרִישָׁה
לְ… אַבִּירוּת-הַגֶּבֶר.

*
מִכְתַּב-אִשָּׁה לֹא קַל לִקְרוֹא:
אָרֹךְ הוּא וְרַב-שֶׁפֶךְ;
אַךְ, כְּיָדוּעַ, עִקָּרוֹ
הוּא בְּ“נוּן-בֵּית”, בַּסֶּפַח.

גַּם שָׁם, לְיֶתֶר-בִּטָּחוֹן,
הִיא מְגַלָּה רַק טֶפַח –
וְיֵשׁ, לְשֵׁם פֵּרוּשׁ נָכוֹן,
לִקְרוֹא אוֹתוֹ לְהֶפֶךְ.

*
כַּלָּה אָמְרָה אֶל הֶחָתָן:
""אָבִי פָּשַׁט רַגְלוֹ.
עַכְשָׁו, בְּאֵין לִי עוֹד נָדָן,
תִּשָּׂא אוֹתִי אוֹ לֹא?""

אוֹתוֹ חָתָן, חַמְרָן מֻבְהָק,
כָּבַשׁ אֶת כַּעֲסוֹ –
וְהֶחֱזִיר בְּרֶמֶז דַּק:
“רַב צַעֲרִי מִנְּשׂוֹא!”

*
""רָחֵל מֻכְשֶׁרֶת עַד מְאֹד
לִשְׁמוֹר סוֹדוֹת כְּמוּסִים:
הִיא אַךְ הַיּוֹם גִּלְתָה לִי סוֹד
שֶׁאָנוּ אֲרוּסִים""

*
""בִּתִּי, רֵעֵךְ תָּמִיד הוֹלֵךְ
מִכָּאן אַחַר חֲצוֹת.
כְּלוּם לֹא הִבִּיעָה לָךְ אִמֵּךְ
אֶת דַּעְתָּהּ עַל זֹאת?""

– “כֵּן, אַבָּא! אִמָּא קְצָת רָטְנָה”.
– “וּמֶה הָיוּ דְבָרֶיהָ?”
– ""כִּי טִיב גְּבָרִים לֹא נִשְׁתַּנָּה
מִזְּמַן שֶׁל נְעוּרֶיהָ!""

*
בְּבֵית עַלְמָה הָאוֹר דּוֹעֵךְ
לֹא בְּשָׁעָה מֻקְדֶּמֶת:
הִיא מְחַכָּה עַד שֶׁיֵּלֵךְ
הַבַּיְתָה בֶּן-הַצֶּמֶד.

נִשְּׂאָה – וְשׁוּב דּוֹלֵק הָאוֹר,
כִּי שׁוּב אֵינָהּ נִרְדֶּמֶת:
הִיא מְחַכָּה עַד שֶׁיַּחְזוֹר
הַבַּיְתָה בֶּן-הַצֶּמֶד.

*
עַל בִּתָּהּ כָּל אֵם חוֹלֶמֶת
שֶׁתִּהְיֶה מְמֻזָּלָה
וְתִמְצָא חָתָן בֶּן-חֶמֶד
טוֹב-יוֹתֵר מִבַּעֲלָהּ;

אַךְ עַל בְּנָהּ הִיא נֶאֱנַחַת:
לְעוֹלָם הוּא, בֵּן חָבִיב,
לֹא יִמְצָא אִשָּׁה מֻצְלַחַת
כַּאֲשֶׁר מָצָא אָבִיו.

*
אִם עַלְמָה אוֹתְךָ מַתְחֶלֶת
לְכַנּוֹת בְּשֵׁם פְּרָטִי –
זֶה סִמָּן שֶׁהִיא “פּוֹזֶלֶת”
לְשִׁמְךָ הַמִּשְׁפַּחְתִּי.

*
לְעַלְמָה הֻצַּג בְּנֶשֶׁף
מְחַזְּרָהּ אֲשֶׁר עָרַק.
בְּמֹחָהּ עָבְרָה כְּרֶשֶׁף
תַּחְבּוּלַת זִלְזוּל מֻבְהָק:

“הוֹ, סְלִיחָה” – אָמְרָה בְּקֶלֶס:
לֹא תָּפַסְתִּי אֶת הַשֵּׁם"".
– “כֵּן” – אִשֵּׁר הָאִישׁ בְּעֶלֶז:
“לֹא תָּפַסְתְּ, בָּרוּךְ הַשֵּׁם!”

*
גַּם בִּזְמַן שֶּבַּת-הַחֶמֶד
לְשִׁדּוּךְ אֵינָה מַסְכֶּמֶת,
הַצָּעַת אוֹתוֹ זִוּוּג
לָהּ גּוֹרֶמֶת תַּעֲנוּג.

*
לֹא בָּחוּר פָּזִיז אֶפְרַיִם.
הוּא חִזֵּר עַל רוּת שְׁנָתַיִם –
וְהִסְבִּיר לָהּ לֹא אַחַת:
סִסְמָתִי הִיא: “שָׂא לְאַט!”

*
“אָבִי – שָׁעָן לְפִי הַמְּלֶאכֶת”,
אָמְרָה בַּת-שֶׁבַע לְאַמְנוֹן –
""הוּא מְפָרֵק כָּל מַנְגָּנוֹן,
אֲשֶׁר אֵינוֹ רוֹצֶה לָלֶכֶת"".

– “וּבְכֵן?” – שָׁאַל אוֹתוֹ אַבְרֵךְ.
– “וּבְכֵן, מוּטָב הוּא שֶׁתֵּלֵךְ!”

*
“אֶת כַּלָּתִי” – אָמַר אִישׁ פְּרַקְטִי –
""אֵינִי נוֹשֵׂא לְשֵׁם מָמוֹן,
אַךְ, כְּמוּבָן, לֹא הִסְתַּלַּקְתִּי
רַק מִשּׁוּם-כָּךְ שֶׁיֵּשׁ לָהּ הוֹן"".

*
“אַתָּה, אֶפְרַיִם, מְאֹרָֽס עוֹד?”
– “כְּבָר לֹא!” – ""אֱמוֹר בְּבַקָּשָׁה,
אֵיךְ הִתְפַּטַּרְתָּ מִ“קְּלִפָּֽה” זֹאת?""
– אֵיךְ? נְשָׂאתִיהָ לְאִשָּׁה!""

*
""וְאִם נָשַׁקְתִּי לָךְ, נַנִּיחַ –
מִי-זֶה אָמַר, מַזְכִּירָתִי,
שֶׁכְּבָר מֻתָּר לָךְ לְהַזְנִיחַ
אֶת תַּפְקִידַיִךְ?"" – “פְּרַקְלִיטִי!”

*
רָחֵל וְרָם “חָטְפוּ שִׂיחָה”
עַל נִשּׂוּאֵי עַלְמָה מֻכֶּרֶת,
שֶׁנֶּהֶנְתָה מֵהַצְלָחָה
בִּזְכוּת אָבִיהָ, גְּבִיר-הַקֶּרֶת.

“רוֹדֵף-נָדָן – אָדָם שָׁפָל”,
אָמְרָה לְרָם רָחֵל בְּקֶצֶף –
""וְכִי הָיִיתָ מְסֻגָּל
לָשֵׂאת אוֹתִי לְמַעַן כֶּסֶף?""

– “בָּרוּר שֶׁלֹּא!” – הִרְגִּיעַ רָם
אֶת הָעַלְמָה הַמְרֻגֶּזֶת –
""אַל תִּדְאֲגִי: לֹא אֶעֱשֶׂה זֹאת
בְּעַד כָּל הוֹן שֶׁבָּעוֹלָם!""

*
– ""הוֹ, אַבָּא, דָּן הוּא עֶלֶם-חֶמֶד,
וּבְלִי סָפֵק אוֹתוֹ תֹּאהַב"" –
אָמְרָה הַבַּת הַמִּתְאַדֶּמֶת.
– “הֲיֵשׁ לוֹ רְכוּשׁ?” – שָׁאַל הָאָב.

– “מַה מְּשֻׁנּוֹת שְׁאֵלוֹתֶיךָ!” –
תָּמְהָה הַבַּת – ""כֻּלְּכֶם, גְּבָרִים,
כֹּה סַקְרָנִים: גַּם דָּן עָלֶיךָ
שָׁאַל מַמָּשׁ אוֹתָם דְּבָרִים"".

*
שִׁכּוֹר רוֹאֶה אֶחָד כִּשְׁנַיִם.


אַךְ מְאֹהָב, שִׁכּוֹר נֶחְמָד –
בִּלְבּוּל הָפוּךְ לוֹ בָּעֵינַיִם:


רוֹאֶה הוּא שְׁנַיִם כְּאֶחָד.
*


יֵשׁ אִינְטוּאִיצִיָּה מֻבְהֶקֶת
לְכָל אִשָּׁה: זֶה רֶגֶשׁ דַּק,
הַמְבַשְּׂרָהּ כִּי הִיא צוֹדֶקֶת
…גַּם בְּשְׁעָה שֶׁלֹּא תִּצְדַּק.

*
עַלְמָה חִפְּשָׂה בֶּן-זוּג מֻשְׁלָם.
סוֹף-סוֹף נִמְצָא כָּזֶה אִישׁ-חֶמֶד;
אַךְ הוּא חָמַק וְנֶעֱלַם:
גַּם הוּא חִפֵּשׂ אִשָּׁה מֻשְׁלֶמֶת.

*
רַוָּק: ""בְּעֶצֶם, פּוֹעֲלִים
הַנִּשּׂוּאִין לְטוֹבָתֵנוּ:
אִם לֹא יִהְיוּ הַבְּעָלִים,
מִי יְפַרְנֵס אֲהוּבוֹתֵינוּ?""

*
מָתַי הַגֶּבֶר מְאֻשָּׁר?
אִם יֵשׁ לוֹ בַּיִת, קַן-מָנוֹחַ –
עִם מְכוֹנִית, שֶׁבָּהּ אֶפְשָׁר
יוֹם-יוֹם מֵעֵדֶן זֶה לִבְרוֹחַ.

*
אִשָּׁה קוֹקֶטִית הִיא צַיֶּדֶת,
אֲשֶׁר צֵידָהּ הוּא סְפּוֹרְט-לִשְׁמוֹ:
בִּנְפוֹל טַרְפָּהּ, אֵינָהּ חוֹמֶדֶת
לִטְעוֹם מִמֶּנּוּ-בְּעַצְמוֹ.

*
חוֹלֵה-גַדְלוּת, אִם תִּשְׁאָלֶנּוּ
יַסְבִּיר שֶׁאֵין הוּא מִתְחַתֵּן
כִּי רֶפְּרוֹדוּקְצִיָּה מִמֶּנּוּ
בֵּין כֹּה וָכֹה לֹא תִּתָּכֵן.

*
גַּם מִבְּחִינַת גִּנְדּוּר אֶסְתֶּטִי
שַׁחְצָן מִגְּבֶרֶת הַזָּכָר.
שׁוֹלֵל הוּא כָּל טִפּוּל קוֹסְמֶטִי
בְּפַרְצוּפוֹ: סָבוּר הַפֶּתִי
כִּי לְפָנָיו הוּא מְיֻתָּר.

*
עַזָּה מִלְחֶמֶת הַמִּינַיִם!
וּמַה, בְּעֶצֶם, מְעַכֵּב
נִצְחוֹן כָּל צַד בִּקְרָב-בֵּינַיִם?
“הִתְיַדְּדוּת עִם הָאוֹיֵב”.

*
זוֹ לֹא גְבוּרָה – לְהִתְחַתֵּן
עִם כְּעוּרָה טוֹבַת-הָאֹפִי:
גִּבּוֹר-אֱמֶת הוּא הַמִּסְכֵּן,
אֲשֶׁר נוֹשֵׂא מַלְכַּת-הַיֹּפִי!

*
“הָאַהֲבָה דוֹמָה לִבְאֵר”,
אָמַר פִּקֵּחַ – וּבֵאֵר:
""בְּאֵר – מִמֶּנָּה טוֹב לִשְׁאוֹב,
אוּלָם לִפּוֹל בָּהּ – זֶה לֹא טוֹב!""

*
מַהִי טַבַּעַת-נִשּׂוּאִין?
חוֹסֵם-עוֹרְקִים בִּזְעֵיר-אַנְפִּין;
וְהִדּוּקָהּ הוּא תְּנַאי מֻקְדָּם
לַעֲצִירַת מַחְזוֹר-אָדָם.

*
מֶחְקָר מַקִּיף עַל מַמְצִיאִים
גִּלָּה: רֻבָּם הֵם נְשׂוּאִים.
זוֹ תּוֹפָעָה טִבְעִית מְאֹד:
נָשׂוּי זָקוּק לְ“אַמְצָאוֹת”.

*
בַּחָפְשִׁיּוּת הַחֲדִישָׁה
יֵשׁ אַזְהָרָה לְכָל אִשָּׁה:
""עַל בַּעֲלֵךְ אָסוּר לִסְמוֹךְ:
הוּא בְּדִיּוּק קַל-רֹאשׁ כָּמוֹךְ!""

*
יֵשׁ “הוּא” וְ“הִיא”, “אַתָּה” וְ“אַתְּ”;
אַךְ לַ“אֲנִי” – צוּרָה אַחַת:
כִּי לְזָכָר וְלִנְקֵבָה –
אָנֹכִיּוּת שָׁוָה.

*
אִם בַּת-הַחֵן הַשּׁוֹבֵבָה
תִּמְסוֹר מַפְתֵּחַ-לְבָבָהּ,
הַמְאֻשָּׁר יִשְׂמַח בְּלִי גְבוּל –
וְהִיא… תַּחְלִיף אֶת הַמַּנְעוּל.

*
מַחְלִיף-נָשִׁים – כַּנָּר חַלָּשׁ,
הַמְחַפֵּשׂ כִּנּוֹר חָדָשׁ
מִתּוֹךְ תִּקְוָה לִמְצוֹא תִּקּוּן
לְחֹסֶר כֹּשֶׁר-הַנִּגּוּן.

*
אִם אוֹהֵב אִוָּה רֹן,
אֵין תָּכְנוֹ אֶלָּא “הִיא”;
לֵב מֻכֶּה עִוָּרוֹן
רוֹאֶה אוֹר אֱלֹהִי.

*
כְּלָל רִאשׁוֹן לַמִּשְׁמַעַת
שֶׁל שְׁבוּיֵי-אַהֲבָה –
הוּא אִסּוּר חַוַּת-דַּעַת
נֶגֶד דַּעַת-חַוָּה.

*
אִם תִּשְׁכַּח יוֹם-הֻלֶּדֶת
אִשְׁתְּךָ הַנִּכְבֶּדֶת,
הִיא תִּדְרוֹשׁ מַתָּנָה
בְּכָל רֶבַע-שָׁנָה.

*
לְכִבּוּי לֶהָבָה
הֻמְצְאוּ כַּבָּאִים;
לְכִבּוּי אַהֲבָה
הֻמְצְאוּ נִשּׂוּאִים.

*
נִשּׂוּאִים – מִסְגֶּרֶת-קֶבַע
שֶׁל מִשְׁטָר חֲמוּר-מִשְׁמַעַת.
אוֹי לַבַּעַל מִן הַטֶּבַע –
וַאֲבוֹי לוֹ מִטַּבַּעַת!

"
