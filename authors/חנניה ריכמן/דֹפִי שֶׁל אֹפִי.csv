,Title,Translator,Lang,Author,Text
0,דֹפִי שֶׁל אֹפִי,,,חנניה ריכמן,"


הַפֶּסִימִיסְט יְרֵא־הָרָע


תּוֹמֵךְ אֶת מִכְנָסָיו


בִּכְתֵפִיּוֹת, בַּחֲגוֹרָה –


וְגַם בִּשְׁתֵּי יָדָיו.



גַּם אוֹפְּטִימִיסְט, שֶׁדִּמְיוֹנוֹ


עוֹבֵר אֶת שִׂיא־הַטַּיִס,


לֹא יְנַדֵּב אֶת מָמוֹנוֹ


עַל סְמַךְ אִגֶּרֶת־פַּיִס.

*

אֵין עֲנָנָיו שֶׁל פֶּסִימִיסְט


נוֹשְׂאִים סוּפָה רוֹעֶמֶת –


אַךְ גַּם שִׁמְשׁוֹ שֶׁל אוֹפְּטִימִיסְט


אֵינֶנָּה מְחַמֶּמֶת.

*

אֵין סֵבֶל זָר, לֹא־מְשֻׁתָּף,


נִרְאֶה כָּל־כָּךְ גָּדוֹל;


הַשּׁוֹר חוֹשֵׁב: “עָדִיף אֻכָּף”,


הַסּוּס: “עָדִיף הָעֹל”.

*

כַּדּוּר – מַדּוּעַ הוּא נוֹפֵל?


זֶה חֹק הַמְּשִׁיכָה.


וְלָמָּה כֶּלֶב מִתְנַפֵּל?


זֶה “חֹק הַנְּשִׁיכָה”.

*

סִמָּן עָצוּב! אִם אִישׁ פּוֹסֵק:


“זֶה אֱנוֹשִׁי מְאֹד” –


הוּא מִתְכַּוֵּן בְּלִי שׁוּם סָפֵק


לְתוֹפָעוֹת רָעוֹת"".

*

עַל־פִּי־הָר־ב הָאוֹפְּטִימִיסְט


טוֹעֶה מַמָּשׁ כַּפֶּסִימִיסְט –


אַךְ יֵשׁ הֶבְדֵּל לֹא־מְבֻטָּל:


זֶה מְאֻשָּׁר – וְזֶה אֻמְלָל.

*

הַפֶּסִימִיסְט – לִבּוֹ נִזּוֹן


וּמִתְפַּרְנֵס מִשְּׁחוֹר־חָזוֹן.


אִם תְּסַלֵּק אֶת עֲנָנָיו,


הוּא בְּחֵמָה יִצְעַק: “גָּנַּב!”

*

יֵשׁ לְהוֹדוֹת כִּי לֹא חִנָּם


נֶחְשָׁב יַנְשׁוּף לְעוֹף חָכַם:


גַּם כְּסִיל יָכוֹל לִרְאוֹת בָּאוֹר,


אַךְ רַק חָכָם רוֹאֶה בַּשְּׁחוֹר.

*

יֵשׁ סוּג שֶׁל מֹחַ, הַנּוֹהֵג


בִּתְפִיסָתוֹ מִנְהַג מַסְפֵּג:


מִיָּד סוֹפֵג הוּא כָּל מִלָּה,


אוּלָם… לְהֵפֶךְ, בִּמְחִילָה.

*

יֵשׁ סוּג שֶׁל מֹחַ־מִיקְרוֹסְקוֹפּ:


יַגְדִּיל פִּי־אֶלֶף כָּל מִיקְרוֹבּ –


אַךְ מִטִּבְעוֹ אֵינוֹ יָכוֹל


לִתְפּוֹס דָּבָר גָּדוֹל.

*

לְחִנָּם תָּמִיד עֵינֶיךָ


אֶת הָאֹשֶׁר מְחַפְּשׂוֹת:


זְכוֹר נָא, אֶחָא, כִּי עָלֶיךָ


אֶת הָאֹשֶׁר לַעֲשׂוֹת!

*

הַצְּלָחָה אֵינָהּ קוֹבַעַת


לַזּוֹכֶה פַּרְצוּף אַחֵר:


הִיא, בְּעֶצֶם, רַק קוֹרַעַת


הַמַּסְוֶה מִן הַקְּלַסְתֵּר.

*

הַצְּבִיעוּת הִיא קַו קָבוּעַ –


לֹא מִקְרֶה וְלֹא טָעוּת


“חֲרָטָה” שֶׁל אִישׁ צָבוּעַ –


הִיא־עַצְמָהּ, אֵפוֹא, צְבִיעוּת.

*

מִתְעַקֵּשׁ בְּלִי זוּז אַף טֶפַח –


אֵין הוּא כְּלָל בִּלְתִּי־תָּלוּי:


לַעֲשׂוֹת תָּמִיד לְהֶפֶךְ –


זוֹ גַּם־כֵּן צוּרַת חִקּוּי.

*

אֵיךְ סוֹלֵל אָדָם דְּרָכָיו


לָרְוָחָה וְלַמֶּרְחָב?


הַצָּנוּעַ – בַּכַּפַּיִם,


הֶחָצוּף – בַּמַּרְפְּקַיִם.

*

לֹא פָּשׁוּט הוּא לְנַסֵּחַ,


מַה טִּיבוֹ שֶׁל הַפִּקֵּחַ –


אַךְ אֵין קֹשִׁי לְפָרֵשׁ,


מַה טִּיבוֹ שֶׁל הַטִּפֵּשׁ.

*

מַה בֵּין יֶלֶד־בְּגִילוֹ


לְבֵין יֶלֶד־בְּשִׂכְלוֹ?


הָרִאשׁוֹן קוֹפֵץ עַל חֶבֶל,


הַשֵּׁנִי – קוֹפֵץ עַל הֶבֶל.

*

אוֹפְּטִימִיסְט מֻכְשָׁר לִרְאוֹת


רַק הַצֶּבַע הַוָּרֹד;


עִוְרוֹנוֹ הָאוֹפְּטִימִיסְטִי


זֶהוּ פֶּלֶא אוֹפְּטִי־מִיסְטִי.

*

פֶּסִימִיסְט: ""אֲנִי אָבֵל


כִּי מָחָר אֲנִי נוֹבֵל"".


אוֹפְּטִימִיסְט: ""אֲנִי שָׂמֵחַ


כִּי הַיוֹם אֲנִי פּוֹרֵחַ"".

*

אַל תִּטְעַן מֵרֹב דִּכְדּוּךְ


כִּי עוֹלָם כֻּלוֹ – לִכְלוּךְ.


תְּנַסֶּה מִקֹּדֶם, אֶחָא,


לְנַקּוֹת אֶת מִשְׁקָפֶיךָ!

*

אָדָם זָהִיר דּוֹחֶה צְנִיחָה


מִכָּל סְפִינָה מוּטֶסֶת –


כָּל זְמַן שֶׁחֹק הַמְּשִׁיכָה


לֹא נִתְבַּטֵּל בַּכְּנֶסֶת.

*

אֶקְדָּח טָעוּן הוּא כְּלִי מַפְחִיד,


אַךְ רֵיק – מַפְחִיד כִּפְלַיִם:


טָעוּן – מַפְחִיד רַק לֵב יָחִיד,


וְרֵיק – לִבּוֹת שֶׁל שְׁנַיִם.

*

הַמִּתְוַדֶּה כִּי הוּא פַּחְדָן –


הוּא בַּעַל אֹמֶץ לֹא־קָטָן.

*

פַּחְדָּן שֶׁנָּס עֶשְׂרִים פְּסִיעָה


לוֹעֵג לָזֶה שֶׁנָּס מֵאָה.

*

לְהַרְפַּתְקָן גַּם רֹב רָעוֹת


טוֹב מִמִּעוּט מְאֹרָעוֹת

*

הַרְפַּתְקָנוּת – שָׁרְשָׁהּ בַּדָּם


וְלֹא בִּסְבַךְ דַּרְכֵי אָדָם.

*

עַקְשָׁן – אֶפְשָׁר לְהַכְנִיעוֹ,


אַךְ אִי־אֶפְשָׁר לְשַכְנְעוֹ.

*

לוֹמֵד נָבוֹן נִהְיֶה בָּקִי,


לוֹמֵד טִפֵּשׁ נִהְיֶה תֻּכִּי.

*

אֶת הַטִּפְּשִׁים שׁוֹמֵר חוּשָׁם:


“חוּשְׁבּוֹן” יוֹדֵעַ גַּם “חוּשָׁם”.

*

לִצְמֵא־פִּרְסֹמֶת – מְתוּקָה


גַּם הַשְׁמָצָה מֵהַשְׁתָּקָה.

*

הַבַּעֲרוּת שֶׁל אִישׁ הִנָּהּ


הֶמְשֵׁךְ יַלְדוּת – אַךְ בְּלִי חִנָּהּ.

*

בּוּרוּת אָדָם הִיא עֹנֶג רַב


… לְכָל רֵעָיו וּמַכָּרָיו.

*

דּוֹר בּוּר אֶחָד עָלוּל לִמְחוֹת


מַה שֶּׁבָּנוּ מִלְיוֹן מֹחוֹת.

*

יוֹתֵר מִבּוּר וְלֹא־מֵבִין


מַזִּיק מֵבִין־לַחֲצָאִין.

*

לְאָן מַבִּיט הָרַבְרְבָן?


אֶל אַסְפַּקְלַרִיָה, כְּמוּבָן.

*

כָּל אִישׁ מֻכֶּה בְּסַנְוֵרִים


מֵרְאוֹת שֶׁהוּא – כַּאֲחֵרִים.

*

הַמִּתְפָּאֵר בְּמַעַשׂ־סָב –


מַרְאֶה אַפְסוּת שֶׁל מַעֳשָׂיו.

*

בֵּין אֲצִילוּת לַאֲצֻלָּה –


הֶבְדֵּל עָמֹק כַּמְּצוּלָה.

*

אִם מִסְתָּעֵר עַל אִישׁ חִשְׁקוֹ,


מֹחוֹ מַנִּיחַ אֶת נִשְׁקוֹ.

*

לְשֵׁם חִסּוּן עַצְמִי גָמוּר


דָּרוּשׁ רִסּוּן עַצְמִי חָמוּר.

*

חָזָק נִכָּר בְּהִתְאַבְּקוּת


חָכָם נִכָּר בְּהִתְאַפְּקוּת.

*

מַעֲשִׁירִים נִסְיוֹן־חָכָם


לֹא הַמִּקְרִים כִּי־אִם לִקְחָם.

*

חֵרְשִׁים שׁוֹמְעִים בְּעֵינֵיהֶם,


טִפְּשִׁים רוֹאִים בְּאָזְנֵיהֶם.

*

כְּסִיל מִתְכּוֹנֵן לִחְיוֹת מָחָר –


אַךְ אָז יֻגַּד לוֹ: “מְאֻחָר!”

*

מַזָּל יוֹתֵר מִדַּי מֻקְדָּם


עָלוּל לִשְׁבּוֹר חַיֵּי־אָדָם.

*

תִּקְוָה – פַּת־בֹּקֶר דַּי־טוֹבָה,


אוּלָם פַּת־עֶרֶב עֲלוּבָה.

*

אֶחָד – מַרְבִּים לְהוֹקִירוֹ


כִּי מֵיטִיבִים לְהַכִּירוֹ;


אַחֵר – רוֹכֵשׁ הַעֲרָכָה


מֵהַסִּבָּה הַהֲפוּכָה.

*

מִכָּל מֵאָה דָרֵי־עוֹלָם


רַק לְאֶחָד יֵשׁ קוֹל מֻשְׁלָם.


אַךְ הַצָּרָה הִיא שֶׁכֻּלָּם


חוֹמְדִים לִשְׁמוֹעַ אֶת קוֹלָם.

*

בְּחַג־יוֹבֵל שֶׁל עֲמֵלִים,


הֵם נֶחְבָּאִים אֶל הַכֵּלִים;


וְהַנּוֹאֵם הַקּוֹלָנִי –


פָּנָיו אוֹמְרִים: “הַכֹּל – אֲנִי!”

*

בְּרֹב סִפְרֵי־וִדּוּי מֻצָּג


הַמְּחַבֵּר בְּבֶגֶד־חַג –


אַךְ לְסִפּוּק קוֹרֵא תָּמִים


יוּטְלוּ בַּלְּבוּשׁ כַּמָּה כְּתָמִים.

*

בַּרְנַשׁ חוֹבֵב־הַמַּחְמָאוֹת


נֵחַן בְּגוּף רָגִישׁ מְאֹד:


אִם עַל הַשֶּׁכֶם לוֹ תִּטְפַּח,


רֹאשׁוֹ בִּן־רֶגַע יִתְנַפַּח.

*

קַל לִמְצוֹא דִמְיוֹן בָּרוּר


בֵּין אָדָם לְבֵין גַּפְרוּר:


כַּאֲשֶׁר “נִדְלָק” אֱנוֹשׁ,


מְאַבֵּד גַּם הוּא הָרֹאשׁ.

*

לַעֲשׂוֹת אָדָם מִקּוֹף –


נִדְרְשׁוּ דוֹרוֹת־אֵין־סוֹף;


אַךְ לַהֶפֶךְ מַסְפִּיקוֹת


לִפְעָמִים כַּמָּה דַּקּוֹת.

*

חֲנֻפָּה – דָּבָר נִתְעָב,


הַמַּבְחִיל אֶת כָּל שׁוֹמְעָיו –


חוּץ מֵאִישׁ תָּמִים אֶחָד:


שֶׁאֵלָיו הוּא מְיֻעָד.

*

חוּשׁ־כָּבוֹד שֶׁל אִישׁ גֵּאֶה –


חוּשׁ בָּרִיא הוּא וְנָאֶה;


יֹהַר אִישׁ אֲכוּל־""אֲנִי"" –


יֵצֶר־נֶפֶשׁ חוֹלָנִי.

*

סְנוֹבּ סוֹלֵד מֵאֱנוֹשׁוּת –


וְהַטַּעַם הוּא פָּשׁוּט:


הוּא מַכִּיר אֶת טִיב זַרְעָהּ


רַק לְפִי עֵדוּת מַרְאָה.

*

אִם יִכָּלֵא חֲסַר־בִּינָה –


בִּן־לַיְלָה “יִתְקַדֵּשׁ”,


אַךְ אִם יִתְּנוּהוּ לִשְׁנִינָה –


הוּא יִשָּׁאֵר טִפֵּשׁ.

*

הַנַּח לְכָל יָרִיב סָכָל


לִגְמוֹר אֶת נְאוּמוֹ –


וְהוּא יַחְסוֹךְ מִמְּךָ עָמָל:


יִסְתּוֹר דִּבְרֵי עַצְמוֹ.

*

לֹא לְחִנָּם עַל הַלָּשׁוֹן


הֻצַּב מִשְׁמַר שִׁנַּיִם ־


אַךְ מְעַטִּים לִלְשׁוֹן טִפְּשׁוֹן


שׁוֹמְרִים שְׁלֹשִׁים וּשְׁנַיִם!

*

אָדָם בְכֹחַ־הַדִּבּוּר


נִבְדָּל מִן הַבְּהֵמָה.


אוּלָם בַּמֶּה הַכְּלָל אָמוּר?


בְּדִבּוּרֵי־חָכְמָה.

*

שׁוֹטֶה גוֹמֵעַ בְּצָמָא


מַשְׁקֶה “מִשְּׁנֵי מִינִים” –


מִתּוֹךְ אוֹתָהּ חָבִית עַצְמָהּ,


מִשְּׁנֵי בְּרָזִים שׁוֹנִים.

*

כּדֵי לִזְכּוֹת עַד־מְהֵרָה


לְדוֹר־תַּרְנְגוֹלוֹת,


הִכְנִיס חֶלְמַאי לְמַדְגֵּרָה


בֵּיצִים מְבֻשָׁלוֹת.

*

חֶלְמַאי – קָצְרָה עָלָיו שְׂמִיכָה.


מִיָד מָצָא תְּרוּפָה לָהּ:


תָּפַר מִלְּמַטָּה חֲתִיכָה


… אֲשֶׁר חָתַךְ מִלְמַעְלָה.

*

כָּל אִישׁ הוּא – בַּיִת. וּמָצָאתָ,


וַדַּאי, לֹא פַּעַם מִין טִפּוּס,


שֶׁגָּר בַּבַּיִת רַק לְמַטָּה:


מָדוֹר עֶלְיוֹן – אֵינוֹ תָּפוּס.

*

הַנִּסָּיוֹן הוּא נֶכֶס־חֶמֶד,


הַמְאַפְשֵׁר לְכָל בַּרְנַשׁ


לֹא לַחֲזוֹר עַל שְׁטוּת קוֹדֶמֶת


… כִּי־אִם לִשְׁגּוֹת מִשְׁגֶּה חָדָשׁ.

*

לַמְדָן יוֹדֵעַ מַהוּ בּוּר:


גַּם הוּא טָעַם אֶת זֶה הַטַּעַם;


אַךְ הוּא לַבּוּר – נָכְרִי גָּמוּר:


בּוּר לֹא הָיָה לַמְדָן אַף פַּעַם.

*

הַהַשְׂכָּלָה אֵינָהּ זוֹלָה:


בּוֹלְעָה הִיא כֶּסֶף בֹּקֶר־בֹּקֶר;


אַךְ הַבּוּרוּת כָּעֵת עוֹלָה


לְלֹא־סָפֵק בְּיֶתֶר־יֹקֶר.

*

אִם לֹא יֵדַע אָדָם בּוֹגֵר


הֵיכָן הוּא גָר, כֻּלְכֶם תִּתְמָהוּ.


כְּלוּם טוֹב מִמֶּנּוּ בּוּר אַחֵר


שֶׁלֹּא יֵדַע, עוֹלָם זֶה מַהוּ?

*

צְבֹר הוֹן כְּחוֹל עַל שְׂפַת־הַיָּם!


אֵיךְ? – קְנֵה טִפְּשִׁים לְפִי שָׁוְיָם


וּמְכֹר אֶת כָּל הֲמוֹנֵיהֶם


לְפִי שָׁוְיָם בְּעֵינֵיהֶם.

*

יֵשׁ נִסָּיוֹן מִשְּׁנֵי מִינִים –


וּמְחִירֵיהֶם מְאֹד שׁוֹנִים.


הַכְּסִיל קוֹנֶה רַק מִין חָדָשׁ –


וְהַפִּקֵּחַ –מְשֻׁמָּשׁ.

*

אֵין “לִיטָאִי” מַבְחִין כַּדִּין


בֵּין צְלִיל שֶׁל “סָמֶךְ” לְבֵין “שִׁין” –


אַךְ מַה נָּכוֹן אוֹתוֹ שִׁבּוּשׁ


כְּלַפֵּי טִפּוּס שֶׁהוּא “טִפּוּשׁ”.

*

בִּכְלָל, הַמֵּצַח הוּא בְּלִיטָה


שֶׁל קִיר שׁוֹמֵר עַל “תָּא־קְלִיטָה”.


אַךְ יֵשׁ גַּם מֵצַח רַב־בְּלִיטָה


שֶׁהוּא, אֲבוֹי, בְּלִיטָה בְּלִי תָּא.

*

גַּם אִישׁ חָכָם אֵינוֹ שָׁמוּר


מֵאֶפְשָׁרוּת מַצָּב חָמוּר;


אַךְ רַק טִפֵּשׁ עָלוּל לִיצוֹר


בִּשְׁבִיל עַצְמוֹ מַצַּב חֲמוֹר.

*

כַּאֲשֶׁר אַתָּה מַתְחִיל


מִתְוַכֵּחַ עִם אֱוִיל,


אַל תִּשְׁכַּח, בָּחוּר יָקָר:


הוּא עוֹשֶׂה אוֹתוֹ דָבָר.

*

“שְׁמַע” – הִטִּיף אַחַר וִכּוּחַ


רָם לְדָנִי הַפּוֹחֵז:


""כְּסִיל תָּמִיד בַּכֹּל בָּטוּחַ –


וּפִקֵּחַ מְהַסֵּס"".

*

דָּן שָׁמַע בְּאֹרֶךְ־רוּחַ


וְשָׁאַל מִתּוֹךְ הִסּוּס:


“זֶה נָכוֹן? אַתָּה בָּטוּחַ?”


רָם הֵשִׁיב: “מֵאָה אָחוּז!”

*

בְּמָלוֹן הֵקִיץ אוֹרֵחַ:


עַל דַּלְתּוֹ אֵי־מִי דָפַק.


– “מַה קָּרָה פֹּה?” – הוּא צוֹרֵחַ.


קוֹל צָעִיר עוֹנֶה: “מִבְרָק!”



– ""הַכְנִיסוֹ בֵּין־סֶף־לְדֶלֶת,


נַעַר־כְּסִיל, וְאַל תִּרְעַשׁ!""


– “אִי־אֶפְשָׁר” – עוֹנֶה הַיֶּלֶד:


“הַמִּבְרָק הוּא עַל מַגָּשׁ!”

*

""אֶתְמוֹל אָמַרְתִּי לָךְ לִבְדוֹק


הַמַּיִם בְּמַדְחֹם


בְּרָחֳצֵךְ אֶת הַתִּינוֹק.


עָשִׂית אֶת זֹאת הַיּוֹם?""



– ""לֹא, גְּבֶרֶת! לָמָּה לִי מַדְחֹם?


גַּם כָּךְ בָּרוּר הַכֹּל:


אִם חַם – הַיֶּלֶד הוּא אָדֹם,


אִם קַר – אָז הוּא כָּחֹל!""

*

מַה רַבּוֹת צוּרתֹ אִוֶּלֶת:


כַּמּוּתָן – בִּלְתִּי־מֻגְבֶּלֶת!

*

הַקְּלִפָּה אֵינָהּ אֱגוֹז –


וְעַזּוּת אֵינֶנָּה עֹז.

*

מַהוּ גֶבֶר אִינְפַנְטִילִי?


גוּף וִירִילִי, רֹאשׁ סְטִרִילִי.

*

כָּאן עַל סְנוֹבּ הַכֹּל בָּחוּל:


כָּל הַיֹּפִי – רַק בְּחוּ""ל.

*

“אֵיזֶה חֹר בָּרֹאשׁ לָךְ, מַחַט!” –


צָעֲקָה כְּבָרָה בְּפַחַד.

*

קַל לִקְלוֹעַ זֵר־פְּאֵר


מִלִּמְצוֹא רָאוּי לַזֵּר.
*


אִם נוֹפֶלֶת פַּת נִמְרַחַת,
הַחֶמְאָה תָּמִיד מִתַּחַת.
*


רַק בְּאוֹת אַחַת נִבְדָּל
“אִישׁ־מַזָּל” מִ“בִּישׁ־מַזָּל”.

*

מַה גֵּאֶה חוֹבֵב־הַחֹנֶף


אִם חַנְפָן מוֹנֶה בּוֹ עֹנֵו!

*

הַחָנְפָן הוּא מִין בַּרְנַשׁ


הַמּוֹסִיף סֻכָּר לִדְבַשׁ.

*

אֲדִיבוּת הִיא דֶרֶךְ־אֶרֶץ;


חֲנֻפָּה הִיא דֶרֶךְ־שֶׁרֶץ.

*

מַה זֶּה יֹהַר? שֵׁם מִיקְרוֹבּ


הַהוֹפֵךְ אָדָם לִסְנוֹבּ.

*


סְנוֹבּ רוֹאֶה עִקַּר־הָעֵרֶךְ


בַּכְּרִיכָה וְלֹא בַּכֶּרֶךְ.

*

כְּסִיל טַרְזָן הוּא סֵפֶר רָע


בִּכְּרִיכָה מְהֻדָּרָה.

*

כְּסִיל מַזִּיל דְּמָעוֹת כַּפֶּלֶג


עַל הִמֵּס בֻּבַּת־הַשֶּׁלֶג.

*

אִישׁ לוֹמֵד שִׁבְעִים שָׁנָה –


וְנִפְטָר חֲסַר־בִּינָה.

*

שְׁמַע שְׁבָחִים לְלֹא סְחַרְחֹרֶת


וְגִנּוּי – לְלֹא צְמַרְמֹרֶת.

*

אַכְזָבָה הִיא מִין גְּלוּלָה.


אַל תִּלְעַס אוֹתָהּ: תִּבְלַע!

*

אַל יִגְבַּהּ לִבְּךָ מִשֶּׁבַח,


אַל יִפּוֹל לִבְּךָ מִנֶּבַח!

*

בַּעַל שֵׂכֶל טוֹב נִבְחָן


בִּתְגוּבָה עַל קוֹל נַבְחָן.

*

שָׂא גִּדּוּף לְלֹא תַּרְעֹמֶת:


הוּא מֵבִיא לְךָ פִּרְסֹמֶת!

*

כַּעַס – רוּחַ בָּאֱנוֹשׁ,


הַמַּדְעִיךְ אֶת נֵר־הָרֹאשׁ.

*

אֵין מְקוֹר שִׂמְחָה סְבִיבֵנוּ:


מְקוֹרָהּ הוּא בִּלְבָבֵנוּ.

*

""תֵּן לִי כֹּחַ, אֵל־שַׁדַּי,


לְנַּצֵּחַ אֶת שֵׁדַי!""

*

לִלְבִיאָה רַק גּוּר אֶחָד,


אַךְ אֲרִי הוּא הַנּוֹלָד.

*

שׁוּם חִנּוּךְ אֵינוֹ עוֹשֶׂה


גּוּר־זְאֵב לִגְדִי אוֹ שֶׂה.

*

חַנּוּנָה וְרַחְמָנִית


עֲדִיפָה מֵחִנָּנִית.

*

בְּלֶב־אִישׁ תָּמִיד נִקְשָׁר


“אִי־אֶפְשִׁי” עִם “אִי־אֶפְשָׁר”.

*

הַיוֹדֵעַ כִּי הוּא בּוּר


כְּבָר אֵינֶנּוּ בּוּר גָמוּר.

*

פִּי־טִפֵּשׁ אֵינוֹ תַּקְלִיט:


גַּם אֶכְּסְפְּרוֹמְטִים הוּא מַפְלִיט.

*

אִם פִּקֵּחַ הוּא הָאִישׁ,


הוּא שׁוֹמֵעַ וּמַחְרִישׁ;



וְטִפֵּשׁ מַחְרִישׁ גַּם־כֵּן:


אֶת אָזְנָיו שֶׁל הַשָּׁכֵן.

*

טִפְּשׁוּת – צוּר־יֹשֶׁר בְּתֵבֵל:


כִּי לֹא טִפֵּשׁ אֶחָד


הָיָה רוֹצֶה לִהְיוֹת נוֹכֵל –


אַךְ לֹא יֵדַע כֵּיצַד.

*

יֵשׁ שְׁנֵי מִינִים בִּבְנֵי־אָדָם:


הָגוּן וְלֹא־הָגוּן.


וְהֶהָגוּן שֶׁבְּכֻלָּם


הוּא… בַּעַל־הַמִּיּוּן.



הַהַשְׂכָּלָה בָּעֵת הַזֹּאת –


הֶכְרַח לִבְעָלֶיהָ;


לָכן רוֹדְפֵי הַמּוֹתָרוֹת,


אֵינָם קוֹפְצִים עָלֶיהָ.

*

יַלְדּוֹן לוֹמֵד בְּחֵפֶץ־לֵב


רַק מִמּוֹרֶה נָעִים;


אַךְ מְבֻגָּר לוֹמֵד הֵיטֵב


גַּם מִמּוֹרִים שְׂנוּאִים.

*

הַעֲמָדָה שֶׁל פְּנֵי־חָכָם


לֹא תַּעֲזוֹר לְתָם;


אַךְ לְבִישַׁת מַסְוֶה שֶׁל תָּם


עוֹזֶרֶת לְחָכָם.

*

כְּשֶׁנִּתְּנָה לִ“כְסִיל־הַכְּפָר”


רְשׁוּת הַבְּחִירָה


בֵּין אֲגוֹרָה לְבֵין דִינָר,


בָּחַר בָּאֲגוֹרָה.



בַּעֲרוּתוֹ בִּדְּרָה מְאֹד


אֶת כָּל הַלֵּצָנִים.


מֵאָז “מִשְׂחָק־הַמַּטְבְּעוֹת”


נִמְשַׁך הַרְבֵּה שָׁנִים.



לְרַעַם־צְחוֹק בָּחַר תָּמִיד


בָּאֲגוֹרָה הַבַּעַר –


עַד שֶׁסּוֹף־סוֹף אֶחָד חָסִיד


גִּלָּה לוֹ סוֹד הַ“פַּעַר”.



הַכְּסִיל חִיֵּךְ לוֹ וְאָמַר:


""צָדַקְתָּ בְּהֶחְלֵט –


אַךְ לוּ לָקַחְתִּי הַדִּינָר,


כִּי־אָז חָדְלוּ לָתֵת"".

*

“חִנּוּךְ” – אָמַר פִּקֵּחַ –


""זֶה מַה שֶּׁעוֹד שׂוֹרֵד


כְּשֶׁאָדָם שׁוֹכֵחַ


כָּל מַה שֶּׁהוּא לוֹמֵד"".

*

אֵין סַקְרָנוּת מֻגְזֶמֶת


דָּבָר כָּל־כָּךְ יָפֶה –


אַךְ אִם הִיא נֶעֱלֶמֶת,


מַהֵר נָא אֶל רוֹפֵא!

*

פֵּדַנְטִיוּת נוֹאֶלֶת


מַרְבָּה חִטּוּט עָקָר –


וּבוֹ בַּזְּמַן נוֹעֶלֶת


דַּלְתָּהּ בִּפְנֵי עִקָּר.

*

אֵת דֵּעוֹתָיו אַף פַּעַם


עַקְשָׁן אֵינוֹ בּוֹדֵק.


וְזֶה, אָמְנָם, הַטַּעַם


שֶׁהוּא “תָּמִיד צוֹדֵק”.

*

“הֵיכָן הָאֵל? הַרְאֶנּוּ!” –


אוֹמֵר כּוֹפֵר וָמִין.


“הַרְאֵה, הֵיכָן אֵינֶנּוּ” –


מֵשִׁיב הַמַּאֲמִין.

*

“כּוֹפְרִים!” – יִסֵּר כֹּהֵן־הַכְּפַר


כַּפְרִים וְכַפְרִיוֹת:


""בָּאתֶם לָשֵׂאת תְּפִלַּת־מָטָר –


וְאֵי הַמִּטְרִיּוֹת?""

*

אִישׁ־דָּת חוֹלֶה דָעַךְ כַּנֵּר.


הוּא לֹא קִבֵּל אַף אִישׁ,


אַךְ כְּשֶׁבָּא יְדִיד “כּוֹפֵר”,


קִבְּלוֹ הַכֹּמֶר חִישׁ.



תָּמַהּ אוֹרְחוֹ: ""הוֹ, אָב קָדוֹשׁ,


זְכוּתִי הִיא כֹּה רַבָּה?""


הֵשִׁיב: ""שְׁאָר רֵעַי אֶפְגּוֹשׁ


גַּם בָּעוֹלָם הַבָּא"".

*

אָמַר חוֹטֵא: ""לִבִּי שׁוֹחֵר


לִחְיוֹת חַיִים נָאִים;


אַךְ אֵיךְ אוּכַל לְהִשְׁתַּחְרֵר


מֵחֲבֵרִים רָעִים?""



– הַתְחֵל לִחְיוֹת חַיִּים נָאִים"" –


יָעַץ לוֹ אִישׁ חָכָם –


""וַחֲבֵרֶיךָ הָרָעִים


יִטְּשׁוּךָ מֵעַצְמָם!""

*

סִמָּן לְטוֹב וּבַעַל־נֶפֶשׁ


שֶׁחִיוּכוֹ מַקְרִין עוֹרוֹ;


סִמָּן לְרַע וּבַעַל־רֶפֶשׁ –


שֶׁחִיוּכוֹ מְכַעֲרוֹ.

*

אָמַר לֵצָן: ""אוֹדֶה בַּסֵּתֶר:


עוֹד שׁוּם חַנְפָן וְשׁוּם “מַחְמִיא”


לֹא הִשְׁמִיעוּנִי שֶׁבַח־יֶתֶר


שֶׁלֹּא אָמַרְתִּי לְעַצְמִי"".

*

שְׁאַפְתָּנוּת אֵינָהּ סוֹלֶדֶת


גַּם מִשִּׁפְלוּת וּנְבָלוֹת.


כַּמָּה עָמֹק מוּכָן לָרֶדֶת


אֲחוּז הַחֵשֶׁק “לַעֲלוֹת”!

*

אִם אִישׁ אַמִּיץ נִפְגָּע בְּרֹעַ,


הוֹפֵךְ הוּא נֵזֶק לִזְכִיָּה:


בְּיָם־צָרוֹת, בִּמְקוֹם לִטְבּוֹעַ,


הוּא מְקַבֵּל שִׁעוּר שְׂחִיָּה.

*

אַל תְּקַפְּחוּ זְכוּת קֹצֶר־דֵּעַ:


חֲסַר־בִּינָה רוֹקֵד וָשָׁר –


כִּי, לְאָשְׁרוֹ, אֵינוֹ יוֹדֵעַ


שֶׁהוּא אֵינֶנּוּ מְאֻשָׁר.

*

לֹא מְעַנְיֵן אֶת הַבְּרִיּוֹת


שִׁפּוּר תְּכוּנוֹתֵיהֶם –


אַךְ מְעַנְיֵן אוֹתָם מְאֹד


יִפּוּי תְּמוּנוֹתֵיהֶם.

*

פִּרְסוּם בִּשְׁבִיל צְמֵאֵי־כָּבוֹד


מָשׁוּל כְּמֵי־הַיָּם:


כְּכָל שֶׁהֵם מַרְבִּים לִשְׁתּוֹת


הוֹלֵךְ וְרַב צְמָאָם.

*

בְּרוּם פָּקִיד נִכָּר תָּמִיד


אִם כְּסִיל הוּא אוֹ פִּקֵּחַ:


חָכָם גָּדֵל עִם הַתַּפְקִיד


וּפֶתִי מִתְנַפֵּחַ.

*

הַמְכַבֵּד־עַצְמוֹ מַצְמִיד


לְפָעֳלוֹ תְּנָאִים;


אַךְ בִּמְכִירַת־חִסּוּל עַצְמִית


הַמְּחִיר יוֹרֵד פְּלָאִים.

*

הַשְׁפָּלָתְךָ – לֹא הַשְׁפָּלָה,


אִם אֵין בָּהּ גַּם יָדְךָ:


אִם לֹא שִׁתַּפְתָּ פְּעֻלָּה


עִם מַשְׁפִּילֵי־כְּבוֹדְךָ.

*

אִם נָס הָאֹשֶׁר מֵאִתְּךָ,


בְּעִקְבוֹתָיו תָּרוּצָה –


וְאִם יָבוֹא לִשְׁכּוֹן בֵּיתְךָ,


תַּשְׁלִיךְ אוֹתוֹ הַחוּצָה.

*

אָדָם שֶׁכְּבָר אֵינוֹ חוֹלֵם


וְאֵין לוֹ הֲזָיוֹת,


אָמְנָם מוֹסִיף לְהִתְקַיֵם –


אַךְ הוּא חָדַל לִחְיוֹת.

*

בִּימֵי־הַסַּעַר מִתְאַוָּה


נַפְשֵׁנוּ לְמָנוֹחַ –


אַךְ אִם בָּאִים יְמֵי־שַׁלְוָה,


נִרְצֶה מֵהֶם לִבְרוֹחַ.

*

כָּל עוֹד חַיָּה אַשְׁלָיָתִי,


אֵינֶנִּי מְרֻמֶּה:


כִּי יֵשׁ לִי עֹנֶג אֲמִתִּי


מֵאֹשֶׁר מְדֻמֶּה.

*

חֲבָל שֶׁאֵין אֲוִירוֹדְרוֹם


לִמְעוּף דִּמְיוֹן־הַנֶּפֶשׁ:


הַשָּׁב לָאָרֶץ מִמָּרוֹם


נוֹפֵל יָשָׁר לָרֶפֶשׁ!

*

מִגְדַּל־אֲוִיר בּוֹנֶה הוֹזֶה –


אַךְ גָּר בּוֹ לֹא־שָׁפוּי;


וּשְׂכַר־דִירָה בְּבַיִת זֶה


גּוֹבִים חַכְמֵי־רִפּוּי.

*

אָדָם אֶת כָּל נִצְחוֹנוֹתָיו


זוֹקֵף לִזְכוּת שִׂכְלוֹ –


אַךְ הוּא תּוֹלֶה כִּשְׁלוֹנוֹתָיו


בְּרֹעַ־מַזָּלוֹ.

*

יַלְדֵי־רוּחוֹ שֶׁל הָאָדָם –


כְּכָל הַיְלָדִים:


כֻּלָּם נִרְאִים לְמוֹלִידָם


יָפִים וְנֶחְמָדִים.

*

רַבּוֹת מַחְלִיף אָדָם דֵּעָה


בְּדֶרֶךְ־הִתְקַדְמוֹ –


חוּץ מִדֵּעָה אַחַת קְבוּעָה.


שֶׁיֵּשׁ לוֹ עַל עַצְמוֹ.

*

הָאֶגוֹאִיסְט – אַלְפֵי מַרְאוֹת


קְבוּעוֹת בְּעוֹלָמוֹ;


וּבְכָל אֲשֶׁר יִפְנֶה לִרְאוֹת,


רוֹאֶה הוּא אֶת עַצְמוֹ.

*

הָאֹפִי שֶׁל יֹפִי –


חוֹלֵף וּמַכְזִיב:


הַיֹּפִי שֶׁל אֹפִי –


מַתְמִיד וְיַצִּיב.

*

מֵפֵר־הַבְטָחָה


תִּמְצָא בּוֹ כָּל דֹּפִי:


אִם שֶׁקֶר הַ“הֵן” –


אָז הֶבֶל הָאֹפִי.

*

לְאָדָם, שֶׁדּוֹעֵךְ


אוֹר־תִּקְוָה בְּלִבּוֹ,


הָעוֹלָם אוֹמֵר “לֵךְ”


וְהַבּוֹר אוֹמֵר “בּוֹא”.

*

אַל יִהְיֶה מְזֻלְזָל


מַזָּל קָט – מַזַּלְזַל;


בִּישׁ רַק זֶה שֶׁאָזַל


וְנִהְיָה מַזָּל זַ""ל.

*

אַל תִּסְטֶה נָא הַצִּדָּה,


לֵךְ יָשָׁר וְקָדִימָה.


אֶת רֹאשְׁךָ אַל תּוֹרִידָה,


אֶת אַפְּךָ אַל תָּרִימָה!

"
