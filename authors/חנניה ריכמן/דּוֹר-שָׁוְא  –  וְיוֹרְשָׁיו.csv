,Title,Translator,Lang,Author,Text
0,דּוֹר-שָׁוְא  –  וְיוֹרְשָׁיו,,,חנניה ריכמן,"
תְּשׁוּבָתוֹ שֶׁל חֻצְפָּן


אִשָּׁה קְשִׁישָׁה בָּרְחוֹב שׁוֹאֶלֶת


פִּרְחָח קָטָן, שֶׁפִּיו עָשֵׁן:


""הַאִם אִמְּךָ יוֹדַעַת, יֶלֶד,


שֶׁכְּבָר הִתְחַלְתָּ לְעַשֵּׁן?""



– “הַאִם אִישֵׁךְ יוֹדֵעַ, גְּבֶרֶת” –


מֵשִׁיב הַלָּז עַל הַדְּבָרִים –


""שֶׁאַתְּ פּוֹנָה וּמְדַבֶּרֶת


אֶל בַּחוּרִים לֹא-מֻכָּרִים?""


אֵין חֲשָׁשׁ


דִּירַת-בֻּבּוֹת בּוֹנָה לָהּ צִלִּי;


יִצְחָק אָחִיהָ לָהּ עוֹזֵר.


הִיא מַפְצִירָה בְּאִמָּא: ""תְּנִי לִי


אֶת הַפַּטִּישׁ – לִדְפּוֹק מַסְמֵר!""



– ""הַאִם אֵינֵךְ פּוֹחֶדֶת, צִלִּי,


שֶׁתִּפָּצְעִי אַגַּב-מִשְׂחָק?""


– ""לֹא, אִמָּא, לֹא! אַל תִּדְאֲגִי לִי:


אֶת הַמַּסְמֵר יַחְזִיק יִצְחָק!""


הָיָה עָסוּק…


“יַלְדִּי” – אָמְרָה אִמּוֹ שֶׁל מַתִּי –


""אַל תְּשַׂחֵק עוֹד עִם שָׁאוּל!


הוּא יֶלֶד רַע: אֶתְמוֹל, שָׁמַעְתִּי,


קָשַׁר קֻמְקוּם לִזְנַב חָתוּל.



הַאִם רָאִיתָ זֹאת?"" – “רָאִיתִי”.


– “וְלֹא מָנַעְתָּ אֶת שָׁאוּל?”


– “לֹא, אִמָּא, לֹא: עָסוּק הָיִיתִי!”


“בַּמֶּה?” – הֶחְזַקְתִּי בֶּחָתוּל"".


רְאָיָה חוֹתֶכֵת


הָאָב רָטַן אַגַּב תִּגְלַחַת:


“בְּתַעֲרִי נִפְגַּם הַחֹד!”


אַךְ בְּנוֹ הַקָּט הֵעִיר בְּנַחַת:


“לֹא, תַּעַרְךָ הוּא חַד מְאֹד!”



אָכֵן, הָאָב לִידֵי פְּלִיאָה בָּא:


“כֵּיצַד אַתָּה יוֹדֵעַ, בְּנִי?”


הֵשִׁיב הַקָּט: ""הִשְׁחַזְתִּי, אַבָּא,


בְּתַעַר זֶה אֶת עֶפְרוֹנִי!""


שַׁי לְסַבָּא


עַל פְּנֵי יַלְדּוֹן – בַּת-צְחוֹק נֶחְמֶדֶת.


הוּא אֶל סָבוֹ הַטּוֹב נִגַּשׁ:


""הוֹ, סַבָּא, שְׁמַע: לְיוֹם-הוּלֶדֶת


אַגִּישׁ לְךָ שָׁעוֹן חָדָשׁ!""



– ""יוֹם-הוּלַדְתִּי רָחוֹק עֲדַיִן,


אוּלָם אַתָּה מְאֹד חָבִיב!


אָכֵן, שָׁעוֹן כְּבָר יֵשׁ לִי"". – ""אַיִן:


כָּרֶגַע, סַבָּא, שִׁבַּרְתִּיו!""


חֵפֶץ שֶׁאֵין בּוֹ חֵפֶץ


“הוֹ, מָה עוֹלַלְתָּ פֹּה, כְּסִילוֹן!”-


נָזְפָה הָאֵם בִּבְנָהּ:


""הֲרֵי שָׁבַרְתָּ לִי פִּסְלוֹן


בֶּן שְׁלֹש מֵאוֹת שָׁנָה!""



– ""בֶּן שְׁלֹש מֵאוֹת? הַאִם, אָמְנָם,


כָּל-כָּךְ הוּא מְשֻׁמָּשׁ?


וּבְכֵן, נִבְהַלְתִּי לְחִנָּם –


חָשַׁבְתִּי:הוּא חָדָשׁ!""


בְּעַצְמוֹ אָשֵׁם!


""הוֹ, יֶלֶד רַע! הַרְפֵּה מִיָּד


מֵחֲתַלְתּוּל מִסְכֵּן!


חֲדַל לִמְשׁוֹךְ זְנָבוֹ בַּיָּד"" –


נָזְפָה הָאֵם בַּבֵּן.



– “אֵינִי מוֹשֵׁךְ זְנָבוֹ בַּיָּד” –


מֵשִׁיב הוּא לְאִמּוֹ:


– ""אֲנִי מַחְזִיק זְנָבוֹ בִּלְבַד –


מוֹשְׁכוֹ הוּא בְּעַצְמוֹ!""


בְּלִי הֶתֵּר-יְצִיאָה


יַלְדּוֹן בּוֹכֶה. “מַה יֵשׁ, אֶפְרַיִם?”


– שְׁכֵנָה שׁוֹאֶלֶת בְּדַרְכָּהּ.


– ""אֲבוֹי, אִבַּקְתִּי מִכְנָסַיִם,


כְּשֶׁיָּשַׁבְתִּי עַל קַרְקַע!""



הִיא מִסְתַּכֶּלֶת: ""שְׁמַע, אֶפְרַיִם:


אֵין שׁוּם אָבָק בָּהֶם, הַבֵּט!""


“כֵּן” – הוּא עוֹנֶה: ""אִמִּי בֵּינְתַיִם


אוֹתָם נִקְּתָה לִי בְּמַחְבֵּט"".



הִיא שׁוּב זוֹקֶפֶת בּוֹ עֵינַיִם:


“וּבְכֵן, עַל מָה תִּבְכֶּה כָּעֵת?”


– ""כִּי, בְּטַפְּלָהּ בַּמִּכְנָסַיִם,


לִי לֹא נָתְנָה מֵהֶם לָצֵאת!""


סִפּוּרוֹ שֶׁל תַּלְמִיד


""אֲבוֹי! אֶתְמוֹל הָיְתָה בּוּשָׁה:


בָּא יֶלֶד לֹא-רָחוּץ –


וְהַמּוֹרָה אוֹתוֹ גֵרְשָׁה


מִן הַכִּתָּה לַחוּץ!""



– ""וְעֹנֶשׁ זֶה שֶׁל הַמּוֹרָה –


פָּעַל פְּעֻּלָּתֹו הוּא?""


– ""וַדַּאי! כְּבָר בָּאוּ עֲשָׂרָה


לֹא-רְחוּצִים כָּמוּהוּ!""


הַמַּתְמִיד


מוֹרָה הֵעִירָה עַל תַּלְמִיד:


""אַמְנוֹן – שׁוֹבָב אָיֹם.


לְצַעֲרִי, הוּא גַם מַתְמִיד:


אֵינוֹ מַחְסִיר אַף יוֹם!""


לְפִי הַכְּלָל


הַמְמֻנֶּה הַמְּקוֹמִי


עַל הַחִנּוּךְ הָעֲמָמִי


סָר בְּאַחַד הַבִּקּוּרִים


לְתוֹךְ כִּתָּה שֶׁל נְעָרִים.



עַל הָרִצְפָּה הַנְּקִיָּה


הִבְחִין בִּבְדַל-סִיגָרִיָּה.


“לְמִי שַׁיָּךְ הוּא, יְלָדִים?”


שָׁאַל אֶת פִּי הַתַּלְמִידִים.



– “לְךָ” – הֵשִׁיבָה הַכִּתָּה.


– “לִי? הֲרֵי בָּאתִי זֶה עַתָּה!”


תָּמַהּ בְּקוֹל הַמְמֻנֶּה


לַמַּעֲנֶה הַמְשֻׁנֶה.



– “הוֹ, אֵין דָּבָר!” – מִיָּד הֵשִׁיב


בְּקוֹל אָדִיב תַּלְמִיד נָדִיב:


""יֵשׁ כְּלָל: זוֹכֶה בַּמְּצִיאָה


מִי שְׁרִאשׁוֹן אוֹתָהּ רָאָה!""


לֶקַח בְּמִשְׁמַעַת


תַּלְמִיד יָשַׁב לְיַד חַלּוֹן.


דַּרְכּוֹ הָיָה מֵצִיץ הַיֶּלֶד


לַמֶּלְתָּחָה בַּמִּסְדְּרוֹן.


פִּתְאֹם קָפַץ קְפִיצָה נִבְהֶלֶת.



בַּחֲרָדָה הֵרִים יָדוֹ


וּבָהּ נִפְנֵּף בְּקֹצֶר-רוּחַ.


כָּעַס מוֹרֵהוּ וְלִמְּדוֹ


הִלְכוֹת-נִמּוּס בְּקוֹל קָשׁוּחַ:



""הוֹרֵד יָדְךָ – אֵינִי סוּמָא –


וְגַם הֵחוּצָה אַל תַּבִּיטָה!""


אַחַר כַּמָּה רִגְעֵי-דְמָמָה,


נִשְׁאַל הַיֶּלֶד: “מָה רָצִיתָ?”



“לֹא-כְלוּם” – עָנָה בַאֲנָחָה:


""רָצִיתִי קֹדֶם לְהוֹדִיעַ


כִּי זָר נִכְנַס לַמֶּלְתָּחָה,


לָקַח מִשָּם אַדַּרְתְּךָ –


וּמִסְתַּלֵּק בְּאֵין מַפְרִיעַ!""


מַעֲשֶׂה בְּזַחַל


הָיָה זֶה נֶשֶׁף-תַּחְפּוֹשׂוֹת


לַטַּף בִּלְבַד – וּבַכְּנִיסוֹת


נִצְּבוּ אַנְשֵׁי-מִשְׁמֶרֶת


לִבְלוֹם “פְּלִישָׁה בּוֹגֶרֶת”.



פִּתְאֹם, עִם צְרוֹר גָּדוֹל בַּיָּד,


לִפְנֵי סַדְּרָן תַּקִּיף אֶחָד


הוֹפִיעָה אֵיזוֹ אִמָּא:


""הוֹי, הַכְנִיסֵנִי פְּנִימָה!



לְיַלְדָּתִי הַיּוֹם נִתְפַּר


לְבוּשׁ-תַּחְפֹּשֶׂת שֶׁל פַּרְפָּר.


אַךְ אוֹי לִי: בַּכְּתֵפַיִם


לֹא שַׂמְתִּי לָהּ כְּנָפַיִם!""



– “גְּבִרְתִּי!” – עָנָה לָהּ – ""צַר לִי, צַר,


אַךְ לַהֲפוֹךְ בִּתֵּךְ פַּרְפָּר


עַכְשָׁו לֹא יְכוֹלָה אַתְּ:


הִיא תִּשָׁאֵר תּוֹלַעַת!""


“מִצְוָה” מְשֻׁלֶּשֶׁת


מַדְרִיךְ הִסְבִּיר לַחֲנִיכָיו


עִקַּר חוֹבוֹת-צוֹפֶה:


""כָּל יוֹם וָיוֹם צוֹפֶה חַיָּב


בְּמַעֲשֶׂה יָפֶה.



יֵשׁ מַעֲשֵׂי-מִצְוָה שׁוֹנִים,


הַמִּזְדַּמְּנִים לָרֹב –


כְּגוֹן סִיּוּעַ לִזְקֵנִים


בַּחֲצִיַּת רְחוֹב!""



אֵיתָן נִשְׁאַל לְמָחֳרָת:


“מַה מַעַשְׂךָ הַטּוֹב?”


– ""הֶחְזַקְתִּי יַד זְקֵנָה אַחַת


בַּחֲצִיַּת רְחוֹב!""



– “יָפֶה! וּמַה פָּעַלְתָּ, דָּן?”


הַלָּז הֵשִׁיב בְּנַחַת:


""אֲנִי עָזַרְתִּי לְאֵיתָן:


הֶעֱבַרְנוּהָ יַחַד!""



– ""אָכֵן, גַּם זוֹ עֶזְָרה טוֹבָה!


וּמָה אַתָּה, אֶפְרַיִם?""


– ""אֲנִי עָזַרְתִּי בַּמִצְוָה


לַחֲבֵרַי הַשְּׁנַיִם!""



– ""מַה? נִדְרְשָׁה עֶזְרַת שְׁלֹשָה?


עִנְיָן מְאֹד מַפְתִּיעַ!""


– ""אוֹי, זוֹ הָיְתָה טִרְחָה קָשָׁה,


כִּי הַזְּקֵנָה הִפְרִיעָה:



הִיא לֹא רָצְתָה לַחְצוֹת הָרְחוֹב –


וְאַף נִסְּתָה לִבְרוֹחַ;


אוֹתָהּ אֻלַּצְנוּ סוֹף-כָּל-סוֹף


לְהַעֲבִיר בְּכֹחַ!""


עֵצָה מְאֻחֶרֶת


הַיֶּלֶד רֹן בַּחֲגִיגָה


זָלַל עוּגָה אַחַר עוּגָה.



סוֹף– סוֹף חָדַל: הִתְחִיל לָחוּשׁ


כִּי כְּבָר מָלֵא הוּא וְגָדוּשׁ



אַחַר זְמַן-מָה אֵלָיו נִגְּשָׁה


הַמְאָרַחַת וּבִקְּשָׁה:



“הַמְשֵׁךְ נָא, רֹנִי, עַד-כַּלֵּה!”


הֵשִׁיב לָהּ רֹן: “אֲנִי מָלֵא!”



– “וּבְכֵן” – אָמְרָה הַגְּבֶרֶת – ""שִׂים


קְצָת פְּרִי לַדֶּרֶךְ בַּכִּיסִים!""



– “תּוֹדָה!” – עָנָה לָהּ רֹן: ""חֵן-חֵן!


כְּבָר כָּל כִּיסַי מָלְאוּ גַם-כֵּן!""


רֶמֶז דַּק


יִזְהָר, לִפְנֵי הַצָּהֳרַיִם,


יָצָא לַדֶּרֶךְ וּמָסַר


“מִשְׁלַח-מָנוֹת” לַדּוֹד אַפְרַיִם.


הַדּוֹד הוֹדָה לוֹ וְאָמַר:



""חֵן-חֵן עַל טֹרַח וְעַל עֵזֶר!


אָבוֹא הָעֶרֶב לְהוֹדוֹת


אִישִׁית לְאִמָּא בְּעַד עֶשֶׂר


אָזְנֵי-הָמָן הַנֶּחְמָדוֹת"".



– ""אָזְנֵי-הָמָן טוֹבוֹת כָּאֵלֶּה


עוֹד לֹא הָיוּ!"" – אִשֵּׁר יִזְהָר.


""אִם לֹא אִכְפַּת לְךָ, הוֹדֵה לָהּ,


בְּבַקָּשָׁה, בְּעַד תְּרֵיסָר!""



מְנַצֵּחַ מִתְאַנֵּחַ



– “אֲבוֹי” – אָמַר לְאִמָּא רֹן –


“כּוֹאֶבֶת לִי הַבֶּטֶן!”


– “מָה הַסִּבָּה?” – “הַנִּצָּחוֹן” –


הִסְבִּיר לָהּ רֹן בְּרֶטֶן.



– “כֵּיצַד?” – ""נִצַּחְתִּי כָּל חָבֵר


בִּשְׁתֵּי תַּחֲרֻיּוֹת!""


– ""וּמָה הֵן? – ""מִי זָרִיז יוֹתֵר


לִזְלוֹל סֻכָּרִיּוֹת"".


חִסָּכוֹן שָׁמֵן


סִפְּרָה יַלְדָּה: ""זֶה כְּבָר מִנְהָג:


יוֹם-יוֹם נוֹתְנִים לִי שֶׁמֶן-דָּג.


כָּל פַּעַם כַּף – וּבִשְׂכָרָהּ


נוֹתֶנֶת אִמָּא אֲגוֹרָה.



לִי יֵשׁ קֻפָּה לַאֲגוֹרוֹת.


בָּהּ הֵן צְבוּרוֹת וַאֲגוּרוֹת.


וּמִקֻּפַּת-הַחִסָּכוֹן


שָׁמוּר אֶצְלִי הַמַּפְתְּחוֹן.""



– ""יָפֶה! כְּדַאי לִהְיוֹת חוֹסֵךְ!


וּמַה קוֹנָה אַתְּ בְּכַסְפֵּךְ?""


– ""לֹא-כְלוּם! בְּכֶסֶף מִצְטַבֵּר


קוֹנִים לִי שֶׁמֶן-דָּג אַחֵר!""


חוֹטֵא נִשְׂכָּר


בְּבֵית “מָגֵן-דָּוִד אָדֹם”


צִלְצֵל הַטֶּלֶפוֹן;


קוֹל יַלְדוּתִי קָרָא פִּתְאֹם:


“מַהֵר! קָרָה אָסוֹן!”



– “מָה?” – ""הַרְעָלָה בְּמִשְׁפַּחְתִּי:


לָקוּ בָּהּ אִמָּא, אַבָּא,


וּשְׁנֵי אַחַי, וַאֲחוֹתִי,


וְסַבְּתָא, וְגַם סַבָּא!""



– “וְגַם אַתָּה חוֹלֶה?” – שָׁאַל


רוֹשֵׁם קְרִיאוֹת-עֶזְרָה.


– ""לֹא, לִי קָרָה מִקְרֵה-מַזָּל:


הָיִיתִי יֶלֶד רָע.



עַל-כֵּן אָסַר עָלַי אָבִי


לִטְעוֹם, וְלוּ כְּזַיִת,


מִפִּטְרִיּוֹת, שֶׁהוּא הֵבִיא


מִיַּעַר אֶל הַבַּיִת"".


חוּשׁ עִסְקִי


אַמְנוֹן אָמַר לַחֲבֵרוֹ:


“צָפוּי לִי רֶוַח טוֹב!”


“וּמַה טִיבוֹ וּמְקוֹרוֹ?”-


שָׁאַל רֵעֵהוּ דֹב.



""לִי אָח תִּינוֹק, הוּא כְּבָר זוֹחֵל.


נָפַל עַל אִמָּא פַּחַד


שֶׁהוּא עָלוּל לְהִתָּקֵל


בְּחֹד סִכָּה אוֹ מַחַט.



עַל-כֵּן הוּטַל עָלַי לִבְלוֹשׁ


בִּמְלוֹא-הַבַּיִת פְּנִימָה –


וְלִי הֻבְטַח שָׂכָר מֵרֹאשׁ


עַל כָּל סִכָּה מֵאִמָּא!



אִם לֹא אָחוּס עַל הַטִּרְחָה,


אָצוּד סִכּוֹת לָרֹב!""


– “וּמַה תִּקְנֶה בִּדְמֵי-שְׂכָרְךָ?” –


שָׁאַל הָרֵעַ דֹּב.



– “בְמַשְׂכֻּרְתִּי הָרִאשׁוֹנָה” –


עָנָה גִבּוֹר-הַצַּיִד –


""אֶקְנֶה קֻפְסַת סִכּוֹת קְטַנָּה


וַאֲפַזְּרֵן בַּבַּיִת!""


כְּלִי-בְּרָכָה


""תּוֹדָה, דּוֹדִי, עַל מַתְּנָתְךָ:


הַחֲצוֹצְרָה הִיא נֶהֱדֶרֶת!


הִיא מְבִיאָה לִי הַצְלָחָה –


וְהַכְנָסָה כַּסְפִּית נִכֶּרֶת!""



– ""הַאִם בָּעִיר פִּתְאֹם נוֹצְרָה


תִּזְמֹרֶת-נֹעַר מְאֻלְתֶּרֶת?""


– ""לֹא! כָּל רִוְחֵי הַחֲצוֹצְרָה


בָּאִים בְּדֶרֶךְ קְצָת אַחֶרֶת:



אִמִּי הִבְטִיחָה לְּשַׁלֵּם


שְׂכָרִי יוֹם-יוֹם, אִם לֹא אֶתְקַע בָּהּ –


וּסְכוּם כָּפוּל, לְפִי הֶסְכֵּם,


בָּעֲרָבִים נוֹתֵן לִי אַבָּא!""


מִכְשׁוֹל טֶכְנִי


פָּעוֹט נִגַּשׁ לַטֶּלֶפוֹן:


סוֹכֵן-מוֹכֵר שָׁאַל לְאִמָּא.


– “יָצְאָה” – עָנָה לוֹ הַיַּלְדּוֹן.


– “הַאֵין עוֹד אִישׁ בַּבַּיִת פְּנִימָה?”



– “רַק אֲחוֹתִי נוֹתְרָה עַכְשָׁו”.


– “וּבְכֵן, בֶּן-חֶמֶד, לֵךְ וּקְרָא לָהּ!”


…כָּאן הֲפוּגָה לְפֶתַע חָלָה –


וְהַסּוֹכֵן הִמְתִּין בַּקַּו.



אַחַר כַמָּה דַּקּוֹת הוֹדִיעַ


הַזַּאֲטוּט בְּקוֹל צָלוּל:


""לְצַעֲרִי, אֵינִי מַגִּיעַ


לַהֲרִימָהּ מִתּוֹךְ הַלּוּל!""


מוֹרֵה-דֶרֶךְ


""הוֹי, דָּן, אוֹתוֹ חָתוּל-סַפַּחַת


שׁוּב בָּא אִתְּךָ בַחֲזָרָה!


הֲרֵי הִבְטַחְתָּ לִי לָקַחַת


אוֹתוֹ אֶל חוּץ לָעֲיָרָה!""



– ""כֵּן, הֲבֵאתִיו לַיַּעַר פְּנִימָה…


דַּרְכִּי אָבְדָה בַּסְּבַךְ הָרַב…


וּכְדֵי לָשׁוּב הַבַּיְתָה, אִמָּא,


דָּלַקְתִּי – רַצְתִּי אַחֲרָיו!""


בְּרָכָה כַּהֲלָכָה


הָאֵם הִשְׁאִירָה בְּנָהּ הַקָּט,


שְׁיִּשְׁתַּכְשֵׁךְ לוֹ בָּאַמְבָּט.



פִּתְאֹם שָׁמְעָה בְּתִמָּהוֹן


כִּי הוּא מִלְמֵל “בִּרְכַּת-מָזוֹן”.



הֵעִירָה אִמָּא: ""זוֹ תְּפִלָּה


רַק לְאַחַר הָאֲכִילָה!""



– ""נָכוֹן! עָנָה לָהּ הַיַּלְדּוֹן:


“עַכְשָׁו בָּלַעְתִּי קְצָת סַבּוֹן!”


עִסּוּק מִסְתּוֹרִי


רַעַשׁ חַד מַחְרִישׁ אָזְנַיִם –


וְהָאֵם מִיָּד שׁוֹאֶלֶת:


“מָה עוֹשֶׂה אַתָּה, אֶפְרַיִם?”


– “שׁוּם דָּבָר!” – עוֹנֶה הַיֶּלֶד.



הַתְּשׁוּבָה אוֹתָהּ מַרְגֶּזֶת –


וַהֲרֵיהִי שׁוּב שׁוֹאֶלֶת:


“וּבַמֶּה אַתָּה עוֹשֶׂה זֹאת?”


– “בְּפַטִּישׁ!” – עוֹנֶה הַיֶּלֶד.


הַבְרָקוֹת שֶׁל תִּינוֹקוֹת


הַאֲרָכַת הַתַּעֲנוּג



בְּגַן-חַיּוֹת מָכְרוּ גְלִידָה.


קָנְתָה לָהּ אִמָּא לְיוֹכֶבֶד


גְּלִידַת-וַנִיל הַנֶּחְמָדָה,


שֶׁיַּלְדָּתָה כָּל-כָּך אוֹהֶבֶת.



– “אֲנִי רוֹצָה צַוַּאר-גִ’ירַף!” –


אָמְרָה פִּתְאֹם הַבַּת לְאִמָּא.


– “מַדּוּעַ?” – אָז אָחוּשׁ זְמַן רַב,


אֵיך גְּלִידָתִי יוֹרֶדֶת פְּנִימָה!""


אִי-אֶפְשָׁר


הַדּוֹד נָתָן גִּדֵּל זָקָן.


מַרְבִּית פָּנָיו “טָבְעָה” בּוֹ.


“תְּנִי נְשִׁיקָה לַדּוֹד נָתָן!”-


אָמַר לְרוּתִי אַבָּא.



– “זֶה אִי-אֶפְשָׁר” – עָנְתָה קְצָרוֹת


הַבַּת אַחַר בְּדִיקָה:


כְּבָר לֹא נִשְׁאַר עַל פְּנֵי הַדּוֹד


מָקוֹם לַנְּשִׁיקָה!""


בֵּן חָכָם


אָב הִתְפָּאֵר בְּבֵן פָּעוֹט:


""יַלְדִּי – רַק בֶּן-שְׁנָתַיִם,


וּכְבָר מַבְחִין הוּא בֵּין חַיּוֹת!


גָּאוֹן-גְּאוֹנָתָיִם!""



לְהוֹכָחָה הוֹצִיא הָאָב


חוֹבֶרֶת מְצֻיֶּרֶת.


בֵּיבָר שָׁלֵם עַל כָּל שׁוֹכְנָיו


הֵכִילָה הַחוֹבֶרֶת.



הֶרְאָה לוֹ אַבָּא לַקָּטָן


גִ’ירַף – וּבְלִי הִסּוּס,


בְּקוֹל בָּטוּחַ שֶׁל יַדְעָן,


אָמַר הַיֶּלֶד: “סוּס!”



בְּדַף שֵׁנִי הֻצַּג נָמֵר.


– “רָם, אֵיזֶה מִין חַיָּה הוּא?”


בְּקוֹל בָּטוּחַ עוֹד יוֹתֵר


עָנָה הַיֶּלֶד: “מְיָאוּ!”



בְּדַף שְׁלִישִׁי הֻצַּג אֲרִי.


– “מִי זֶה?” – שָׁאַל הָאָב.


בְּסִגְנוֹנוֹ הַצִּיּוּרִי


עָנָה לוֹ רָם: “הַב – הַב!”



בַּסּוֹף הֻצְּגָה לְיֶלֶד זֶה


תְּמוּנָה, אֲשֶׁר נִרְאָה בָּהּ


פַּרְצוּף שֶׁל קוֹף – שֶׁל “שִׁימְפַּנְזֶה”.


צָהַל הַיֶּלֶד: “אַבָּא!”


רַמָּאוּת


דָּן הַקָּטָן – נוֹלַד לוֹ אָח.


הִבִּיט בּוֹ דָנִי – וְצָרַח:



– “הוֹי, אִמָּא, אֵין לוֹ שְׂעָרוֹת!”


– “נָכוֹן!” – אִשְּׁרָה אִמּוֹ קְצָרוֹת.



– “הַבִּיטִי, אֵין בְּפִיו אַף שֵׁן!”


וְשׁוּב אִשְּׁרָה לוֹ אִמָּא: “כֵּן!”



– אוֹי וַאֲבוֹי!"" – קָרָא נִרְגָּשׁ:


“מָכְרוּ לָךְ יֶלֶד מְשֻׁמָּשׁ!”


סַקְרָנוּת טִבְעִית


""אָח מִשָּׁמַיִם לָךְ נִשְׁלַח


עַל כְּנַף הַחֲסִידָה!


תִּרְצִי לִרְאוֹת אֶת זֶה הָאָח?"" –


כָּךְ נִשְׁאֲלָה יַלְדָּה.



– “לֹא! כְּבָר רָאִיתִי תִּינוֹקוֹת” –


הֵשִׁיבָה הַיַּלְדָּה –


""אֲבָל רוֹצָה אֲנִי לִרְאוֹת


אֶת זֹאת הַחֲסִידָה!""


דֻּגְמָאוֹת מִסְחָרִיּוֹת


דָּן בֶּן-חָמֵשׁ – תִּינוֹק בַּר-מֹחַ.


נוֹלְדָה לְאִמָּא שְׁלִישִׁיָּה.


כְּשֶׁרָאָה שְׁלָשְׁתָּם בַּבַּיִת,


הִרְהֵר קִמְעָה בְּדוּמִיָּה.



וְאַחַר-כָּךְ שָׁאַל אֶת אִמָּא:


""הַאִם קָנִית אֶת כָּל הַצְּרוֹר –


אוֹ רַק הֵבֵאת אוֹתָם הַבַּיְתָה,


לְהִתְיָעֵץ, בְּמִי לִבְחוֹר?""


קְנִיָּה


אִשָּׁה בִּקְרָה בְּבֵית מַכֶּרֶת,


אֲשֶׁר נוֹלְדָה לָהּ פָּעוֹטָה –


וְנִתְלַוְּתָה לַמְבַקֶּרֶת


זַאֲטוּטֹנֶת – יַלְדָּתָהּ.



כְּשַׁי הוֹצִיאָה האוֹרַחַת


זָהוּב מַבְרִיק מֵאַרְנָקָהּ:


“הִנֵּה, קַבְּלִי” – אָמְרָה בְּנַחַת:


“בְּעַד הַבַּת הַמְּתוּקָה!”



וְיַלְדָּתָהּ הָיְתָה עוֹמֶדֶת


וּמִתְבּוֹנֶנֶת בְּחִבָּה


אֶל הַתִּינֹקֶת הַנֶּחְמֶדֶת,


יְצוּר זָעִיר בִּדְמוּת בֻּבָּה.



לִפְנֵי צֵאתָהּ שֶׁל הָאוֹרַחַת,


לָחְשָׁה בִּתָּהּ בַּחֲרָדָה:


""אַל תִּשְׁכְּחִי אוֹתָהּ לָקַחַת:


הֲרֵי שִׁלַּמְנוּ בַּעֲדָהּ!""


הֶעֱרִים עַל הַדֹּאַר


“אֲנִי אֶתֵּן לְךָ מָעוֹת” –


אָמְרָה לַיֶּלֶד דָּנִי אִמָּא:


""קְנֵה בּוּל וְשִׂים אִגֶּרֶת זֹאת


לְתוֹךְ תֵּבַת-הַדֹּאַר פְּנִימָה!""



הוּא שָׁב. “שָׁלַחְתָּ, דָּנִי?” – ""כֵּן,


אַךְ אֶת הַבּוּל חָסַכְתִּי, אִמָּא!


רָאִיתִי: אִישׁ לֹא הִתְבּוֹנֵן –


וְשַׂמְתִּי חִישׁ מִכְתָּב זֶה פְּנִימָה"".


חִידָה

נַחֵשׁ נָא, רֹנִי,שֵׁם חַיָּה:


אַרְבַּע רַגְלַיִם לַבְּרִיָּה,


חֶצְיָהּ אָדֹם, חֶצְיָהּ יָרֹק,


תֵּדַע לָעוּף וְגַם לִשְׁרוֹק!""



– “אֵינִי יוֹדֵעַ, רוּת, עֲנִי!”


– ""אֵינִי יוֹדַעַת גַּם אֲנִי:


הִמְצֵאתִי רַק אֶת הַחַיָּה;


עוֹד לֹא הִמְצֵאתִי כִּנּוּיָהּ!""


רֶמֶז עָקִיף


לָקְחוּ אֶת רוּתִי הַקְּטַנָּה


אֶל סְעוּדָה-שֶׁל-חֲתֻנָּה.


מֵרֹאשׁ הִטִּיפוּ לָהּ מוּסָר:


“אַל תְּבַקְּשִׁי-נָא שׁוּם דָּבָר!”



בְּעֶצֶם סוֹף הַסְּעוּדָה,


כְּשֶׁהִגִּיעַ תּוֹר גְּלִידָה,


פָּסְחָה, מֵרֹב הַמְּהִירוּת,


הַמַּגִּישָׁה – דַּוְקָא עַל רוּת!



הֵעִיפָה רוּת מַבָּט סָבִיב –


וְשָׁאֲלָה בְּקוֹל חָבִיב:


""אוּלַי, לְמִישֶׁהוּ דְרוּשָׁה


פִּנְכָּה רֵיקָה, בְּבַקָּשָׁה?""


נִקָּיוֹן וְנִסָּיוֹן


""הַבֵּט עַל דָּן וְעַל רַקֶּפֶת


וּלְמַד מִנּוֹי נִמּוּסֵיהֶם:


שְׁנֵיהֶם אוֹכְלִים עוּגָה-בִּקְצֶפֶת


מִבְּלִי לַכְלֵךְ פָּנִים בִּקְרֶם!""



– ""רַק נִסָּיוֹן מוֹנֵעַ, אִמָּא,


הִתְלַכְלְכוּת בִּקְרֶם שָׁמֵן.


אִם אַתְּ רוֹצָה בְּכָךְ, אַסְכִּימָה


יוֹם-יוֹם מְעַט לְהִתְאַמֵּן!""


נִמּוּק הֶגְיוֹנִי


הָאֵם בִּשְׁעַת הָאֲרוּחָה


הֵעִירָה לְשִׁמְשׁוֹן:


""אַל תִּדָּחֵק בְּיָד שְׁלוּחָה –


הֵן יֵשׁ לְךָ לָשׁוֹן!""



אַךְ טַעֲמוֹ שֶׁל בְּנָהּ עִמּוֹ –


וְאֵין הוּא מְוַתֵּר:


“יָדִי” – מַסְבִּיר הוּא לְתֻמּוֹ –


הִיא אֲרֻכָּה יוֹתֵר!""


נִמּוּק וְהִפּוּכוֹ


הֵבִיאָה אִמָּא בְּסַלָּהּ


הַבַּיְתָה עוּגָתַיִם:


אַחַת קְטַנָּה, אַחַת גְּדוֹלָה –


לְדָנִי וְאֶפְרַיִם.



– ""מַדּוּעַ, אִמָּא כֹּה קָטָן


חֶלְקִי מִשֶּׁל אֶפְרַיִם?""


""כִּי גַם אַתָּה קָטֹנְתָּ, דָּן,


מִמֶּנּוּ בִּשְׁנָתַיִם!""



“וּבְכֵן, מַגִּיעַ לוֹ פָּחוֹת!”


הֵשִׁיב לָהּ דָּן בִּגְנַאי:


""הֵן הוּא הִתְחִיל לִזְלוֹל עוּגוֹת


שְׁנָתַיִם לְפָנַי!""


אִי-הֲבָנָה


""בְּנִי, שׁוּב צִיּוּן גָּרוּעַ?


מַה פֵּשֶׁר הַמִּקְרֶה?


אוּלַי לֹא הֲבִינוֹתָ


דְּבָרָיו שֶׁל הַמּוֹרֶה?""



– ""לֹא, אִמָּא, הֲבִינוֹתִי


מַה הוּא שָׁאַל אוֹתִי –


אַךְ הַמּוֹרֶה, דּוֹמַנִי,


לֹא בָּן תְּשׁוּבָתִי!""


הַגְדָּרָה בְּרוּרָה


מוֹרָה עִבְרִית מַסְבֶּרֶת


לְדָן, סַקְרָן נִלְהָב:


""מָסֹרֶת – זוֹ מַזְכֶּרֶת,


שֶׁבֵּן סוֹפֵג מֵאָב!



מוּבָן? לְשֵׁם בִּקֹּרֶת,


חַבֵּר לִי, דָן, מִשְׁפָּט,


שֶׁהַמִּלָּה “מָסֹרֶת”


בּוֹ תְּשֻלַּב כַּדָּת!""



מִיָּד הִדְגִּים לָהּ דָּנִי:


""נִכְשַׁלְתִּי בִּבְחִינָה –


וְאַבָּא הִסְפִּיגַנִי


מָסֹרֶת הֲגוּנָה!""


גִּיל מְמֻצָּע


“דָּן, מַה גִילְךָ?” – נִשְׁאַל בֶּן-חֶמֶד.


חֶשְׁבּוֹן-בָּזָק מִיָּד בֻּצַּע –


וְהַתְּשׁוּבָה הָיְתָה מַדְהֶמֶת:


“גִּילִי – חָמֵשׁ בִּמְמֻצָּע!”



– “גִּיל מְמֻצָּע. כֵּיצַד? לַמְּדֵנִי!”


– “פָּשׁוּט” – עָנָה לְלֹא הִסּוּס:


""בְּכָל מָקוֹם בֶּן-שֵׁשׁ הִנֵּנִי –


אַךְ בֶּן-אַרְבַּע בְּאוֹטוֹבּוּס.


חִבּוּר קוֹלֵעַ


""הַיּוֹם הִצְלַחְתִּי, יְלָדִים,


בִּמְלֶאכֶת הַחִבּוּר.


בּוֹ נִתְבַּקַּשְׁנוּ לְהַדְגִּים


רֵיקָנוּתוֹ שֶׁל בּוּר"".



– “וּבְכֵן?” – ""נָתַתִּי בִּקְצָרָה


הֶדְגֵּם מְאֹד מֻבְהָק"".


– “כֵּיצַד?” – ""הִגַּשְׁתִּי לַמּוֹרָה


גִּלְיוֹן-נְיָר חָלָק!""


דֻּגְמָה


מוֹרָה פָּנְתָה אֶל הַכִּתָּה


וְשָׁאֲלָה שְׁאֵלָתָהּ:


""אֵיךְ מַשְׁפִּיעִים הַחִלּוּפִים


שֶׁל חֹם וָקֹר עַל הַגּוּפִים?""



– “הַחֹם מַגְדִּיל, הַקֹּר מַקְטִין” –


הֵשִׁיב הַיֶּלֶד בִּנְיָמִין.


– “נָכוֹן” – אָמְרָה לוֹ הַמּוֹרָה-


“אוּלַי תָּבִיא דֻּגְמָה קְצָרָה?”



– ""בַּקַּיִץ חַם – וּבְכֵן, הַיּוֹם


נִהְיֶה אָרֹךְ מִפְּנֵי הַחֹם;


לְעֻמַּת-זֹאת, בַּחֹרֶף קַר –


וּבְכֵן, הַיּוֹם נִהְיֶה קָצָר"".


הִגָּיוֹן פָּשׁוּט


אֶת יַלְדָּתָהּ בּוֹחֶנֶת אִמָּא:


""אַתְּ כְּבָר בַּת-שֵׁשׁ! חִשְׁבִי כַּדִּין:


מַה מְרֻחָק יוֹתֵר, יְמִימָה:


הַלְּבָנָה – אוֹ אֶרֶץ סִין?""



“סִין!” – חִישׁ עָנְתָה בְּקוֹל בּוֹטֵחַ.


-“מַדּוּעַ?” – ""קַל הוּא לְהָבִין:


נוּכַל לִרְאוֹת אֶת הַיָּרֵחַ,


אֵךְ לֹא נוּכַל לִרְאוֹת אֶת סִין!""


מִבְחַן הַמִּשְׂכָּל


לְ“גַן” הוּבְאָה יַלְדַּת פְּרוֹפֶסּוֹר –


וְשָׁם עוֹרְכִים לָהּ מִין מִבְחָן:


גִּילָהּ הָרַךְ – לָקוּי בְּחֶסֶר;


הַכְּבָר בָּשְׁלָה לִשְׁלַב הַגָּן?



“דַּבְּרִי-נָא מֹתֶק!” – הִיא שׁוֹמַעַת


-“מָה?” – “לֹא חָשׁוּב! אִמְרִי דְּבַר-מָה!”


הַפָּעוֹטָה נִרְאֵית מֻפְתַּעַת –


וְהִיא שׁוֹאֶלֶת אֶת אִמָּהּ:



""מַה מְעַנְיֵן אֶת הַגַּנֶּנֶת:


רַעְיוֹן קוֹנְקְרֶטִי מְסֻיָּם –


אוֹ שֶׁאוּלַי הִיא מִתְכַּוֶּנֶת


לְפִטְפּוּטִים וּמֶלֶל סְתָם?""


רְאָיָה נִצַּחַת


“כֵּיצַד עָמַדְתָּ בַּמִּבְחָן?”


-""כַּפְתּוֹר וָפֶרַח! מְצֻיָּן!


עוֹלֶה אֲנִי בְּתוֹרָתִי


אַף עַל מוֹרַי וּמוֹרָתִי!""



– “מַה מְפַטְפֵּט אַתָּה, יִצְחָק?”


– ""הֲרֵי לְךָ סִמָּן מֻבְהָק:


אֲנִי עָלִיתִי לַשִּׁשִּׁית –


וְהֵם נוֹתְרוּ בַּחֲמִישִׁית!""


הָרַע בְּמִעוּטוֹ


תַּלְמִיד בֶּן-שֵׁשׁ בָּכָה מָרָה.


שָׁאַל מוֹרֵהוּ: “מַה קָרָה?”



“אֵינִי אוֹהֵב אֶת בֵּית-הַסֵּפֶר” –


עָנָה הַיֶּלֶד – ""וַהֲרֵי


פֹּה אֶשָׁאֵר עַד שֵׁשׁ-עֶשְׂרֵה!""



מוֹרוֹ צָחַק: ""עָפָר וָאֵפֶר!


יֶשְׁנָם מִקְרִים יוֹתֵר בִּישִׁים:


עָלַי לִהְיוֹת פֹּה עַד שִׁשִּׁים!""


מַתְמִיד מֻפְלָג


אֶפְרַיִם, גְּדוֹל הַמַּקְשָׁנִים,


שָׁאַל אֶת סַבָּא אֱלִמֶיֶלְך:


""הַאִם נָכוֹן שֶׁמְּתוּשֶׁלַח


חָיָה תְּשַׁע מֵאוֹת שָׁנִים?""



הַסָּב אִשֵּׁר אֶת הַדָּבָר.


– “אוֹי וַאֲבוֹי!” – קָרָא אֶפְרַיִם:


""מִסְכֵּן כָּזֶה! וַדַּאי, נִשְׁאַר


בְּבֵית-סִפְרוֹ עַד גִּיל-מָאתַיִם?""


טַעֲנָתוֹ שֶׁל תִּינוֹק


“שִׁמְשׁוֹן, לִישׁוֹן!” הָאֵם קוֹצֶפֶת.


– “זֶה לֹא צוֹדֵק!” – טוֹעֵן שִׁמְשׁוֹן:


""בִּזְמַן שֶׁאִמָּא מִתְעַיֶּפֶת,


חַיָּב אֲנִי לִשְׁכַּב לִישׁוֹן!""


הַגְדָּרָה מַעֲשִׂית


– “מַהוּ פֵּרוּשׁ אֱמֶת, יוֹכֶבֶד?” –


פָּנְתָה אֶל בַּת קְטַנָּה הָאֵם.


– “אֱמֶת” – הִסְבִּירָה הַשּׁוֹבֶבֶת-


“הִיא: אֵיזֶה יֶלֶד הוּא אָשֵׁם!”


עוֹזֵר לְאַבָּא


אֶל דָּן חָבֵר מִן הַכִּתָּה בָּא.


אָמַר לוֹ דָנִי: ""אֵין לִי פְּנַאי:


אֲנִי עוֹזֵר עַכְשָׁו לְאַבָּא –


בַּהֲכָנָה שֶׁל שִׁעוּרַי!""


הַכְּתָב וְהַכְּתִיב


""מוֹרִי פָּסַל אֶת חִבּוּרִי


בִּגְלַל הַכְּתָב הַלֹּא-קָרִיא"".



– “וּבְכֵן, לְמַד כְּתִיבָה בְּרוּרָה!”


– ""לֹא! כְּתָב בָּרוּר – גַּם הוּא צָרָה:



מוֹרִי מִיָּד יַבְחִין לְפִיו


כִּי אֵין אֲנִי יוֹדֵעַ כְּתִיב!""


מִכְתָּב


אַף כִּי פָּעוֹט עֲדַיִן רֹן,


בִּקֵּשׁ מֵאַבָּא עִפָּרוֹן:



“אֲנִי אֶכְתּוֹב מִכְתָּב לְדֹב!”


– “הֵן לֹא לָמַדְתָּ עוֹד לִכְתּוֹב!”



– “זֶה לֹא חָשׁוּב” – עוֹנֶה הַבֵּן:


“דֹּב לֹא לָמַד לִקְרוֹא גַּם-כֵּן”.


תַחְבּוּלַת-פְּלָאִים


יוֹם-שִׂמְחָה הַיּוֹם לְרֹן:


הוּא עִם אַבָּא – בְּקָרוֹן;


כִּי נוֹסְעִים הֵם בָּרַכֶּבֶת


לְבַקֵּר דּוֹדָּה יוֹכֶבֶד.



""אַל תּוֹצִיא, חָלִילָה, רֹן,


אֶת רֹאשְׁךָ מִן הַחַלּוֹן!""


זוֹ הָיְתָה עֵצָה שֶׁל אַבָּא –


אַךְ הַיֶּלֶד לֹא שָׁמַע בָּהּ.



גְּעָרוֹת הָיוּ לַשָּׁוְא –


וְהָאָב סוֹף-סוֹף חָשַׁב:


""אֲלַמֵּד אֶת רֹנִי לֶקַח –


וְיוֹתֵר לֹא יַעֲשֶׂה כָּךְ!""



הוּא חָטַף אֶת כֹּבַע-בְּנוֹ –


וּבִן-רֶגַע הִצְפִּינוֹ:



""לֹא שָׁמַעְתָּ בְּקוֹל-אַבָּא –


וּמֵרוּחַ עָנְשְׁךָ בָּא:


הִיא נָשְׂאָה כּוֹבָעֲךָ!""


הַפָּעוֹט, מִסְכֵּן בָּכָה.



– ""אַל תִּבְכֶּה, יַלְדִּי, בֶּן-חֶמֶד!


תַּחְבּוּלַת-פְּלָאִים קַיֶּמֶת


לְהָשִׁיב הָאֲבֵדָה:


שְׁרוֹק שְׁרִיקָה אַחַת חַדָּה!""



רֹן שָׁרַק. הַדִּין עִם אַבָּא:


כּוֹבָעוֹ בַּחֲזָרָה בָּא!



רֹן שָׂמַח לְתַחְבּוּלָה


כֹּה פְּשׁוּטָה וְכֹה קַלָּה.


הוּא תָּפַס מִגְבַּעַת-אַבָּא


וּמִהֵר אִתָּה אֶשְׁנַבָּה –


וְהֵעִיף אוֹתָהּ בִּצְחֹוק.


– ”שְׁרוֹק!"" – קָרָא לְאַבָּא – “שְׁרוֹק!”


תַתְרָנִית


הַתִּינֹקֶת מְנֻזֶּלֶת.


מַגִּישִׁים לָהּ שׁוֹשָׁנָּה.


– “אֵיזֶה רֵיח לָהּ?” – שׁוֹאֶלֶת


אֶת אָחִיהָ הַקְּטַנָּה.



– “רֵיחַ טוֹב לָהּ! הֲרִיחִיהָ!”


כָּךְ אָחִיהָ מְבַקֵּשׁ


מְשִׁיבָה הִיא לְאָחִיהָ:


“לֹא אוּכַל: אַפִּי חֵרֵשׁ!”


זַאֲטוּט זָקֵן


הִסְתַּכֵּל תּינוֹק בִּרְאִי:


""אִמָּא, בּוֹאִי-נָא וּרְאִי!


הוֹי, כַּמָּה אֲנִי גָדוֹל:


אֵיךְ זָקַנְתִּי מֵאֶתְמוֹל!""


חָלִילָה!


""רֹנִי, זוֹהִי חֲזִירוּת


שֶׁמָּסַרְתָּ סוֹד לְרוּת!""


– ""לֹא, סוֹדוֹת אֵינִי מוֹסֵר:


הֶחְלַפְתִּיו בְּסוֹד אַחֵר!""


עֲצָתָה שֶׁל רוּתִי


חֲתַלְתּוּל יָפֶה לְרוּתִי.


הוּא קָטָן – וּשְׁמוֹ הוּא “זוּטִי”.



סָח דּוֹדָהּ לָהּ בְּהִתּוּל:


""תְּנִי לִי, רוּת, אֶת הֶחָתוּל:


הוּא יַדְבִּיר, גִּבּוֹר-הַצַּיִד,


עַכְבָּרִים אֶצְלִי בַּבַּיִת!""



– “דּוֹד!” – עָנְתָה לוֹ: ""חֲתוּלִי


יִשָּׁאֵר תָּמִיד אֶצְלִי!


אִם רוֹצֶה אַתָּה, הָבֵא-נָא


עַכְבָּרֶיךָ הֵנָּה!""


חַי צוֹמֵחַ


הֻזְמְנָה יַלְדָּה בַּת-עִיר


אֶל הַסָּב בִּכְפָר זָעִיר.


שָׁם לוֹמֶדֶת הִיא בְּחֵשֶׁק


לְהַכִּיר חֶמְדוֹת-הַמֶּשֶׁק.



וְהִנֵּה פִּתְאֹם נִכְנַס


אֶל גִּנַּת-פְּרָחִים טַוָּס.


– “סַבָּא, סַבָּא!” – הִיא צוֹרַחַת:


“תַּרְנְגֹלֶת – בְּתִפְרַחַת!”


שׁוֹמֵר הַבְטָחָתוֹ


הוֹ, אִמָּא, תְּנִי לִי עוֹד תַּפּוּז!""


– “דַּי, דָּנִי הַיָּקָר!”


– ""אַךְ הוּא יִהְיֶה אֶצְלִי גָנוּז


בַּלַּיְלָה תַּחַת כָּר!""



-""טוֹב! לִי, בְּעֶצֶם, לֹא בָּרוּר,


מָה עֹנֶג בַּדָּבָר –


אוּלָם עֲמוֹד נָא בַּדִּבּוּר:


שְׁמוֹר פְּרִי זֶה תַּחַת כָּר!""



בַּלַּיְלָה אִמָּא נוֹכְחָה


כִּי בְּנָהּ הִשְׂכִּיל עֲשׂה:


יָשֵׁן לוֹ דָנִי בִּמְנוּחָה –


וְכַר מֵעַל כְּרֵסוֹ.

"
