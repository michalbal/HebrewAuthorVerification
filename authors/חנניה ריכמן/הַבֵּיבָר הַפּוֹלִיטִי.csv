,Title,Translator,Lang,Author,Text
0,הַבֵּיבָר הַפּוֹלִיטִי,,,חנניה ריכמן,"


מִן הָאִשָּׁה אָסוּר לִתְבּוֹעַ


בִּינָה פּוֹלִיטִית מְעֻלָּה –


כִּי שִׁעוּרֶיהָ בַּמִּקְצוֹעַ


לוֹמֶדֶת הִיא מִבַּעֲלָהּ.

*

אִם בְּטָעוּת נִכְשָׁל מִעוּט,


הִיא מְעוֹרֶרֶת צְחוֹק;


אַךְ אִם הָרֹב עוֹשֶׂה טָעוּת,


הִיא נַעֲשֵׂית לְחֹק.

*

מִעוּט, אֲשֶׁר נִהְיָה לְרֹב,


זוֹכֵר עֶלְבּוֹן חַלָּש –


וְהוּא גוֹבֶה אֶת זֶה הַחוֹב


… מִיַּד מִעוּט חָדָשׁ.

*

רֹב דֶמוֹקְרַטִי הוּא רַב־מָג:


בִּרְצוֹת מַרְבִּית־צִבּוּר,


אֲפִילוּ סָב, יָשִׁישׁ מֻפְלָג,


יָכוֹל לִהְיוֹת בָּחוּר.

*

בִּשְׁעַת מַחְלֹקֶת מְקוֹמִית


(בִּגְלַל הַמְּקוֹמוֹת)


שְׁגוּרָה מְאֹד לָשׁוֹן קְלָלִית


(לְשׁוֹן קְלָלוֹת חַמּוֹת).

*

מָרִים מְאֹד חַיֵי־עַסְקָן,


אַךְ תִּיק אוֹתָם מַמְתִּיק;


מַטְרִיד מְאֹד הַצַּעֲקָן,


אַךְ תִּיק אוֹתוֹ מַשְׁתִּיק.

*

אֵין מַחְשַׁבְתּוֹ שֶׁל מֻעֲמָד


אֶל עִנְיָנֵי דוֹרוֹת –


כִּי לְאָדָם שֶׁלֹא נוֹלַד


אֵין קוֹל בַּבְּחִירוֹת.

*

אִם בְּחִירוֹת בּוֹנָה כָּל כַּת


“שֵׁרוּת תַּחְבּוּלָאִי”,


שֶׁמּוּסָרוֹ אֵינוֹ מֻשְׁתָּת


עַל טֹהַר עִלָּאִי.

*

“יִתְרוֹן לַזּוֹל” – רָגִיל מְאֹד


בִּתְחוּם שֶׁל מִכְרָזִים.


אַךְ, לְפִי דַעַת הַסִּיעוֹת,


זֶה חָל גַּם עַל כְּרוּזִים.

*

לֹא מְדִינָה אַחַת גְּדוֹלָה


לָמְדָה אֶת הָעִקָּר


שֶׁדֶּמַגוֹגִיָּה זוֹלָה


הִיא תַּעֲנוּג יָקָר.

*

קַנַּאי מוּכָן לִשְׁלוֹף פִּגְיוֹן


לִכְבוֹד “רַעְיוֹן” בְּלִי מֹרֶךְ –


בִּפְרָט, אִם אֵין אוֹתוֹ רַעְיוֹן


נָהִיר לוֹ דֵי־הַצֹרֶךְ.

*

נִפְנוּף הַיָּד – זֶה מִין תַּרְגִיל,


שֶׁרשׁוּתוֹ נִגְמֶרֶת


בַּנְּקֻדָּה, שֶׁבָּהּ מַתְחִיל


פַּרְצוּף בְּרִיָּה אַחֶרֶת.

*

בַּמֶּה נִכָּר הַפַּטְרִיּוֹט?


נוֹהֵם מִזַּעֲמוֹ הוּא


בִּתְקוֹף שְׂפָתַיִם נָכְרִיוֹת


אֶת מֶמְשַׁלְתוֹ כָּמוֹהוּ.

*

כָּל פַּטְרִיוֹט רוֹצֶה בְּעֹל.


מַשָּׂא נַפְשוֹ חוֹמֶדֶת.


לָכֵן כָּל אִיש מוּכָן לִמְשׁוֹל


לְמַעַן הַמּוֹלֶדֶת.



אַך אִם דְּרוּשׁוֹת הִתְפַּטְּרֻיּוֹת,


אֵין אִיש מוּכָן לָרֶדֶת,


כְּדֵי לִהְיוֹת “הִתְפַּטְרִיּוֹט”


לְמַעַן הַמּוֹלֶדֶת.

*

בְּקוֹאַלִיצְיָה, שֶׁמַּשְׁבֵּר


מַחְרִיף בָּהּ נִגּוּדִים,


כָּל צַד מוּכָן לְהִתְפַּטֵּר


… מִיֶּתֶר הַצְּדָדִים.

*

חֵרוּת־דִּבּוּר מִסּוּג מֻחְלָט,


בְּלִי רֶסֶן וּפִקּוּחַ,


יֵש בְּמָקוֹם אֶחָד בִּלְבַד:


בְּבֵית חוֹלֵי־הָרוּחַ.

*

פַּטְפְּטָנִים מַלְאֵי־צִבּוּר


סְבוּרִים בְּרֹב טִפְּשׁוּת


כִּי הַפְעָלַת חֵרוּת־דִּבּוּר –


חוֹבָה וְלֹא רְשׁוּת.

*

חֵרוּת אֵינָהּ מַעֲנִיקָה,


עִם חֹפֶש־הַדִּבּוּר,


רְשׁוּת לִצְעוֹק לַשּׁוְא “דְּלֵקָה”


בְּאוּלַמֵּי־צִבּוּר.

*

גֵּרוּי מַתְמִיד בִּלְשׁוֹן־אֱנוֹשׁ –


זֶה חֹלִי דַי מוּזָר:


לֹא לַחוֹלֶה כּוֹאֵב הָרֹאשׁ –


כִּי־אִם לְכָל הַשְּׁאָר.

*

“שְׁתִיקָה – זָהָב!” אַךְ כְּבָר הִגִּיד


אֶחָד מִן הַלֵּצִים:


""זֶהוּ קִישּׁוּט־זָהָב יָחיד


שֶׁאֵין עָלָיו קוֹפְצִים"".

*

וִכּוּחַ־סְרָק – כְּנַדְנֵדָה:


הַרְבֵּה תְּנוּעָה סוֹעֶרֶת,


אֲשֶׁר אֵינֶנָּה מַצְעִידָה


קָדִימָה אַף כְּזֶרֶת

*

סְפִינָה תִּתֵּן בַּעֲרָפֶל


קוֹלָהּ בְּיֶתֶר־כֹּחַ;


רוְכֵן נוֹאֵם אֲשֶׁר נוֹפֵל


לְתוֹךְ עַרְפֶל־הַמֹּחַ.

*

הַדַּבְּרָנִים שֶׁשִׂיחָתָם


כְּפוּלָה וּמְכֻפֶּלֶת –


פְּעֻלָּתָם בִּמְחִילָתָם,


קְפוּלָה וּמְקֻפֶּלֶת.

*

נִהוּל־עוֹלָם עַכְשָׁו נִזְקָק


לְמֹחַ־אֵיתָנִים –


אַךְ לְנַהֵל עוֹלָם־עֲנָק


חוֹמְדִים מֹחוֹת קְטַנִּים.

*

בְּכָל דִיקְטַטוֹר מַדְהִימָה


עָצְמַת הַהֶעָזָה –


לִרְאוֹת עַצְמוֹ כְּרֹאש אֻמָּה,


לִבָּהּ וּמֶרְכָּזָהּ.

*

יֶשְׁנָהּ גַּדְלוּת שֶׁל בְּנֵי־הַשִּׂיא –


גַּדְלוּת מִסּוּג מֻחְלָט;


וְיֵשׁ גַּם גֹּדֶל יַחֲסִי:


מִפְּנֵי קַטְנוּת־זוּלַת.

*

סִמַּן גַּדְלוּת שֶׁל בֶּן־אָדָם


אֵינוֹ בְּקוֹמָתוֹ;


וְכֵן סִמַּן־גַּדְלוּת שֶׁל עַם


אֵינוֹ בְּכַמּוּתוֹ.

*

בִּשְׁבִיל אִישִׁים, הֲמוֹן־הָעָם


הִנּוֹ כְּיָם פָּתוּחַ:


הוּא מַסִּיעָם אוֹ מְטַבְּעָם –


הַכֹּל לְפִי הָרוּחַ.

*

טִיב לַחַץ דַּעַת־הַקָּהָל –


כְּלַחַץ־הָאֲוִיר:


אֵין אִישׁ רוֹאֶה אוֹתוֹ בִּכְלָל,


אוּלָם כֹּחוֹ אַדִּיר.

*

כָּל עוֹד נִמְשָׁךְ מִשְׂחַק הַשַּׁח,


הַמֶּלֶךְ – בַּעַל־כֶּתֶר;


וְאַחַר־כַּךְ גַּם הוּא מֻשְׁלָךְ


אֶל הַקֻּפְסָה כַּיֶתֶר.

*

מִפְלָגוֹת לַבּוֹחֲרִים


זוֹ עַל זוֹ אוֹמְרוֹת שְׁקָרִים.


לָמָּה? דַּי הוּא בְּהֶחְלֵט


שֶׁיֹּאמְרוּ אֶת הָאֶמֶת!

*

“מַה” – שׁוֹאֶלֶת הֲלָצָה –


“בֵּין בֵּיצָה… לְהַשְׁמָצָה?”


כָּאן – חֶלְמוֹן בְּתוֹך חֶלְבּוֹן.


כָּאן – חֶשְׁבּוֹן בְּתוֹך עֶלְבּוֹן.

*

בְּסִכּוּן שֶׁל אַלְפִּינִיסְט


מִסְתַּכֵּן גַּם “קַלְפִּינִיסְט”:


לֹא יָדוּע לוֹ מֵרֹאשׁ,


אִם יַגִּיעַ – אוֹ יִגְלוֹשׁ

*

הַסִּיעָה הַמְנַצַּחַת


רְחוֹקָה גַם הִיא מִנַּחַת,


כִּי מִסְפַּר דּוֹרְשֵׁי־מִשְׁרוֹת


רַב מִשְּלַל־הַבְּחִירוֹת.

*

לִפְעָמִים לְיַד הַ“שֹּׁקֶת”


חֲלֻקָּה תַּשְׁקִיט מַחְלֹקֶת


חֲלֻקָּה שֶׁל הַקְצָבוֹת


מְאַחֶדֶת הַקְּצָווֹת.

*

לֹא חִנָּם מְקַטְרְגוֹת


זוֹ עַל זוֹ הַמִּפְלָגוֹת:


כָּל מַרְבֵּי הַקַּטֵּגוֹרְיָה –


בְּנֵי אוֹתָה הַקַּטֶּגוֹרְיָה.

*

אִם רוֹצֶה אַתָּה לִרְכּוֹשׁ


סַם־תְּחִיָּה לִשְׂעַר־הָרֹאשׁ,


אַל תִּקְנֵהוּ מֵרוֹקֵחַ


שֶׁרֹאשׁוֹ גַּם־כֵּן קֵרֵחַ.

*

הַמִּשְׁטָר הַדֶּמוֹקְרַטִי –


קוֹץ תְּמִידִי אוֹתוֹ עָכַר:


הוּא הַפַּעַר הַדְרַמָתִי


בֵּין נִבְחָר לְבֵין מֻבְחָר.

*

סִמָּנֵי מֻעֲמָדֵנוּ


הַהִלָּה וְהַכְּנָפַיִם;


סִמָּנָיו שֶׁל מִתְנַגְּדֵנוּ:


הַזָּנָב וְהַטְּלָפַיִם.

*

אִם מֻזְמָן מַרְדָּן חָרִיף


לְשִׁתּוּף בְּקוֹאַלִיצְיָה,


מְהַרְהֵר הוּא, מֶה עָדִיף:


אוֹפּוֹזִיצְיָה – אוֹ פּוֹזִיצְיָה?

*

ישׁ פְּקִידִים שְׁנוּנֵי־מַחְשֶׁבֶת


שֶׁבְּשֵׂכֶל רַב פּוֹתְרִים


בְּעָיָה הֲכִי־מֻרְכֶּבֶת


… לְאַחַר שְׁמִּתְפַּטְּרִים.

*

בְּבַקְרוֹ תָּכְנִית צוֹלַעַת,


גַּם טִפֵּשׁ קוֹלֵעַ;


בְּחַפְּשׂוֹ תָּכְנִית קוֹלַעַת,


גַּם חָכָם צוֹלֵעַ.

*

קַרְיֶרִיסְט הוּא מִין טִפּוּס


מְחַפֵּשׂ סֻלַּם־טִפּוּס –


וּבִּשְׁבִיל לְהִבָּחֵר


הוּא מוּכָן לְהִמָּכֵר.

*

בִּבְחִירוֹת לְאֵיזֶה וַעַד


מֻעֲמָד אֶחָד נִכְשַׁל –


וְעוֹרֵר בְּדִיחוּת־הַדַּעַת


בִּפְנִיָּה אֶל הַקָּהָל:



""אֲבָרֵך תוֹמְכַי־בַּסֵּתֶר,


שֶׁהִצְבִּיעוּ בַּעֲדִי –


וְאִשְׁתִּי מוֹדָה לַיֶּתֶר,


שֶׁהִצְבִּיעוּ כְּנֶגְדִּי"".

*

“בְּשָׁעָה שֶׁהִתְגַּלַּחְתִּי” –


הִתְאוֹנֵן נוֹאֵם עָגוּם –


""אֶת פָּנַי הַיּוֹם חָתַכְתִּי,


כִּי חָשַׁבְתִּי עַל הַנְּאוּם"".



“לְהַבָּא” – שִׁסְּעוֹ שׁוֹמֵעַ –


""בְּרוֹר נָא דֶרֶך הֲפוּכָה:


עַל פָּנִים חֲשׁוֹב נָא, רֵעַ –


וַחֲתוֹך אֶת נְאוּמְךָ!""

*

שׁוֹחֵר־שָׁלוֹם אֶחָד תָּמִים


שָׁאַל בַּאֲנָחָה:


""מַדּוּעַ אֵין בִּרְצוֹן עַמִּים


לִחְיוֹת כְּמִשְׁפָּחָה?""



עָנָה שֵׁנִי: ""אָכֵן, גְּרוֹנָם


נִחָר מֵרֹב צְוָחָה –


לְלַמֶּדְךָ כִּי הֵם אָמְנָם


חַיִּים כְּמִשְׁפָּחָה!""

*

בְּעוֹלָמֵנוּ הָאַכְזָר,


שְׂבַע אַלִימוּת וָהֶרֶג,


מוּסָר מוֹסִיף לִהְיוֹת מוּסָר:


מוּסָר מֵעַל הַפֶּרֶק.

*

יֵשׁ גַּם בַּדוֹר הָאַחֲרוֹן


סַנֵּגוֹרִים לְדִּין


שֶׁמִּלְחָמוֹת ""נוֹתְנוֹת פִּתְרוֹן


לְעֹדֶף־אֻכְלוּסִין"".



כְּלוּם לֹא הָיָה זֶה מְצַנֵּן


נִלְהָבוּתָם לַ“דִּין”,


לוּ כָּלְלוּ אוֹתָם גַּם־כֵּן


בְּ“עֹדֶף־אוּכְלוּסִין”?

*

חוֹלֵם תָּמִים וְאִיש־דָּמִים


חוֹתְרִים כָּעֵת יַחְדָּו –


אַךְ זֶה חוֹתֵר אֶל שְׁלוֹם־עַמִּים


וְזֶה חוֹתֵר תַּחְתָּיו.

*

בְּדִיפְּלוֹמַטְיָה שֶׁל עָבָר


הוּפַץ כָּל “בְּלוֹף” בַּסֵּתֶר;


אַךְ בְּיָמֵינוּ הוּא נִמְסַר


מֵעַל גַּלֵּי־הָאֶתֶר.

*

הַדִּיפְּלוֹמַט תָּמִיד יָשַׁב


מֵאֲחוֹרֵי קְלָעִים.


וְאֵי מִשְׁכַּן־כְּבוֹדוֹ עַכְשָׁיו?


מֵאֲחוֹרֵי קְלִיעִים.

*

מָה עֲנָוִים הֵם בְּנֵי־אָדָם:


כְּבוֹד חֲלוּצֵי אֵינְסוֹף


הֵם הֶעֱנִיקוּ בְּחַסְדָּם


לַכֶּלֶב וְלַקּוֹף!

*

יֵשׁ הַכָּרָה קָרָה־קָרָה


שֶׁמִּלְחָמָה חַמָּה


תִּמְחֶה אֶת כָּל מַה שֵׁקָּרָה


מִתַּחַת לַחַמָּה.

*

שַׁלִיט עָרִיץ בְּעֵת קְדוּמָה


שָׁלַל רַק זְכוּת עִרְעוּר;


וְהָרוֹדָן בְּדוֹר קִדְמָה


שׁוֹלֵל גַּם זְכוּת הִרְהוּר.

*

בִּשְׁלוֹל פַּרְלַמֶנְט מִזְרָחִי


אֵמוּן מִן הַשָּׂרִים –


בָּא הַחִלּוּף הַהֶכְרָחִי


שֶׁל… בֵּית־הַנִבְחָרִים.

*

בּוֹנַפַּרְטִיזְם מְחֻדָּשׁ


שִׁנָּה צוּרָה וָצֶלֶם:


מִגֶּנֶרַלִים הוּא גָלַשׁ


לְחוּג שֶׁל קוֹלוֹנֶלִים.

*

בִּדְרוֹם־אֲמֶרִיקָה בֻּשַׂר


פָּקִיד בְּתַחֲנָה


בְּטֶלֶגְרַף: ""מָחָר בָּא שַׂר.


דְּאַג לַהֲכָנָה!""



נָבוֹך הָאִיש: ""אֵינִי מֵבִין,


מָה הַמִּבְרָק דּוֹרֵש?


מַה יֵּשׁ, בְּעֶצֶם, לְהָכִין:


תִּזְמֹרֶת – אוֹ מוֹקֵשׁ?""

*

כּוּשִׁי תוֹבֵעַ־מִמְשָׁלוֹ


חִדֵּשׁ מֵימְרָה חוֹתֶכֶת:


""לָבָן עָשָׂה כְּבָר אֶת שֶׁלוֹ –


לָבָן יָכוֹל לָלֶכֶת!""

*

“כּוּשִׁי! תִּרְצֶה לִהְיוֹת לָבָן?” –


חָמַד לָצוֹן אַבְרֵךְ.


– “לֹא, לֹא!” – הֵשִׁיב הוּא לַלֵּצָן:


זֶה צֶבַע מִתְלַכְלֵךְ!""

*

בִּימֵי־עָבָר, בְּצֵל רוֹמַּן


פָּרְחָה סַפְרוּת־נוֹבֶלוֹת;


בִּזְמַן חָדָשׁ, בְּצֵל רוֹדָן


רָבְתָה סַפְרוּת נוֹבֶלֶת.

*

רוֹדָן, אַחְרֵי “שְׁטִיפַת־מֹחוֹת”,


מַחְרִים לִזְכוּת־עַצְמוֹ


אֶת כָּל אוֹצַר הַתִּשְׁבָּחוֹת


שֶׁיֵּשׁ בִּשְׂפַת־עַמּוֹ.

*

גַּם הַדִּיקְטַטוֹר מִסּוֹפְרָיו


בְּרֵרָה אֵינוֹ גוֹזֵל:


מִי שֶׁמּוֹאֵס בִּכְלוּב־זָהָב –


מוּכָן לוֹ כְּלוּב־בַּרְזֶל.

*

רוֹדָן מַקְנֶה לַאֲנָשִׁים


מִין חוּשׁ־הוּמוֹר עָמֹק:


בְּעֶזְרָתוֹ כֻּלָּם חָשִׁים,


לְמָה אָסוּר לִצְחוֹק.

*

רוֹדָן פָּקַד עַל הֲקָלוֹת


לַבָּא לְהִשָּׁפֵט:


הוּא כְּבָר רַשַּׁאי לְהִתָּלוֹת


גַּם בְּלִי וִדּוּי עַל חֵטְא.

*

מַה חִישׁ־קַל רוֹדָן חָדִישׁ


מִשְׁתַּלֵּט עַל עַם אָדִישׁ!


מֶה הָיָה לְחוּשׁ־עַמִּים?


כְּלוּם עַמִּים הֵם “חוּשָׁמִים?”

*

הָרוֹדָן יָכוֹל לִפְתּוֹחַ,


כִּרְצֹונוֹ בְּמִלְחָמָה –


וְאוּלָם גַּם לוֹ אֵין כֹּחַ


לְצַוּוֹת עַל סִיּוּמָהּ.

*

גֵאוֹגְרַפְיָה בְּדוֹרֵנוּ


שֻׁנְּנָה לְכָל אֻמָּה;


וּבָזֹאת כִּגְדוֹל־מוֹרֵינוּ


פָּעֲלָה הַמִּלְחָמָה.

*

בְּדִיּוּר פְּרָטִי רוֹוֵחַ


עִקָּרוֹן שֶׁל דְּמֵי־מַפְתֵּחַ,


וּבִתְחוּם “דִּיוּר־עַמִּים” –


חֹק מַפְתֵּחַ־הַדָּמִים.

*

בָּעוֹלָם כָּעֵת מֻמְחִים


מְפַתְּחִים קְלִיעִים מֻנְחִים.


אוֹי לְאֵלֶּה הַנְחָיוֹת:


הֵן מַנְחוֹת אֶל גַּן־חַיּוֹת!

*

כְּדֵי לִכְבּוֹשׁ פִּסְגוֹת־הָרִים


דְּרוּשִׁים גְּבָרִים וְלֹא זְכָרִים.

*

בְּאֹמֶץ־לֵב נִבְחָן מִעוּט –


וְרֹב נִבְחָן בְּסוֹבְלָנוּת.

*

מִעוּט פּוֹלִיטִי מְלֻכָּד


שׁוֹלֵט בָּרֹב הַמְפֹרָד.

*

לַפֶּדַגוֹג בּוּרוּת הִיא גְנַאי,


אַךְ דֶמַגוֹג עָלֶיהָ חַי.
*


חִדּוּד־נוֹאֵם הוּא רַק “צִמּוּק” –
וְאֵין הוּא בָּא בִּמְקוֹם נִמּוּק.
*


דֵּעוֹת־קְדוּמוֹת – דָּבָר שְׁלִילִי
… חוּץ מִדֵּעוֹת־קְדוּמוֹת שֶׁלִי"".

*

עֲקוֹר נָא, בַּעַל־תּוֹכָחָה,


אֶת הַתְּכָכִים… מִתּוֹכְךָ!

*

לַבְּנוּ כְּהֹגֶן פְּנֵי דְבָרִים –


אַךְ אַל תַּלְבִּינוּ פְּנֵי דוֹבְרִים!

*

דּוֹר, שֶׁמֹּחוֹ הִמְצִיא סִילוֹן,


בִּמְדִינִיּוּת נִשְׁאַר כְּסִילוֹן.

*

יִעוּד הַדּוֹר – לָשִׂים בְּלִימָה


לְדְהִירָתוֹ לִקְרַאת בְּלִי־מָה.

*

“שְׁלוּמִיאֵלִים”, עוֹשֵׁי־שְׁלוֹמוֹת,


תָּמִיד סוֹפְגִים מַהֲלוּמוֹת.

*

“רוֹדְפֵי־שָׁלוֹם” – לֹא בְּנֵי־מִרְמָה:


רוֹדְפִים שָׁלוֹם הֵם… עַד חָרְמָה.

*

שִׂנְאָה קוֹמֶצֶת לְאֶגְרוֹף


גַּם אֶת יָדוֹ שֶל פִּילוֹסוֹף.

*

אֵין הַטָּעוּת נִהְיֵית אֱמֶת


אַף אִם קַנַּאי עָלֶיהָ מֵת.

*

פּוֹרֵשׁ מִקְּרָב חַיֵי־אֱנוֹשׁ


הוּא רַק עָרִיק וְלֹא קָדוֹשׁ.

*

טֵרוּף שֶׁל פְּרָט – דָּבָר נָדִיר;


טֵרוּף הָמוֹן – דָּבָר תָּדִיר.

*

תַּחְלִיף חֻפְשָׁה לַמְּדִינַאי –


חִלּוּף צָרוֹת, בָּהֶן הוּא חַי.

*

נִחוּשׁ רִגְשֵׁי־הָעָם מֵרֹאשׁ


הוּא כְּאֵב־רֹאשׁ רָאשִׁי שֶל “רֹאשׁ”.

*

אִם דִיפְּלוֹמַט פִּתְאֹם נִשְׁאָל,


הוּא מִשְׁתָּעֵל… מִלְּשׁוֹן שׁוּעָל.

*

אִם בְּיוּרוֹקְרַט עוֹרֵךְ בֵּרוּר,


הוּא מַכְנִיסוֹ לְבֵית־קֵרוּר.

*

מוֹשְׁלִים יוֹרְדִים, עוֹלִים מוֹרְדִים –


אַךְ עָרִיצִים תָּמִיד שׂוֹרְדִים.

*

אֵין הוֹדָעַת־הַפִּטּוּרִין


עוֹשָׂה מֵעֶבֶד בֶּן־חוֹרִין.

*

שַמְרָן שׂוֹנֵא לְבוּשׁ חָדָשׁ;


הוּא יִלְבָּשֶנוּ… מְשֻׁמָּשׁ.

*

פִּגְרֵי אֵיבוֹת מְיֻשָּׁנוֹת


צָרִיךְ לִשְׂרוֹף וְלֹא לַחְנוֹט.

*

מְדִינָאִים וּמַצְבִּיאִים


אֵינָם צְרִיכִים לִבְנוֹת עַל “אִם”.

*

פִילִיפּוּס, מֶלֶך מַקֶדוֹנְיָה,


הִזְהִיר אֶת סְפַּרְטָה נִרְגָּזוֹת:


""עִירְכֶם תֻּחְרַב עַד הַיְסוֹד,


אִם אֶּכָּנֵס לִגְבוּל לַקוֹנְיָה!""



עָנוּ לַקוֹנִית סְפַּרְטָאִים:


“אִם!”

*

לוּ קֻיְּמוּ תְּפִלוֹת כָּל לֵב –


הָעוֹלָם הָיָה חָרֵב.

*

שֵׁם יָאֶה לְמוֹרֵד־אוֹר:


“שׁוֹמֵר־לַיְלָה” שֶׁל הַדּוֹר.

*

דּוֹר דַּל־טֶכְנִיקָה – נֶחְשָׁל;


דּוֹר גְּבַה־טֶכְנִיקָה – נִכְשָׁל.

*

שְׁנֵי אָבוֹת לְהַשְׁמָדָה:


אַשְׁמְדַאי וְאִישׁ־מַדָּע.

*

אַל תִּקְרָא־נָא זְאֵבִים


לְגָרֵשׁ מִמְּךָ כְּלָבִים.

*

אַל תִּסְמוֹךְ עַל כֹּחַ זָר:


כֹּחַ זָר הוּא כֹּה אַכְזָר!

*

הַשָּׁלוֹם הוּא זְמַן נִדְרָשׁ


לְזִהוּי אוֹיֵב חָדָשׁ.

*

מִי, בְּעֶצֶם, יְדִידֵנוּ?


מִתְנַגְּדוֹ שֶׁל מִתְנַגְּדֵנוּ.

*

אִידֶאַלִים מְבַקְּשִׁים


לֹא מַטִּיף כִּי־אִם מַגְשִׁים.

*

כָּל אָדָם חַיָּב לִבְרוֹר


מָה רוֹצֶה הוּא: דְּרוֹר – אוֹ “צְרוֹר”.

*

יָד שׂוֹרֶרֶת מְעוֹרֶרֶת


אֶת הָרוּחַ הַסּוֹרֶרֶת.

*

רְדִיפַת רַעְיוֹן נִשְׂגָּב


רַק מַרְבָּה אֶת אוֹהֲדָיו.

*

יַד אַלִּים אֶת הַסְּתִירוֹת


“מְיַשֶּׁבֶת” בִּסְטִירוֹת.

*

לַטּוֹעֶה – מוּסַר־הַשְׂכֵּל,


לָאַלִּים – מוּסַר־מַקֵּל.

*

יַד עָרִיץ תָּמִיד פִּנְּקָה


כָּל חַנְפָן, לוֹחֵךְ־פִּנְכָּה.

*

כָּל דִיקְטַטוֹר מְאַמֵּן


סוּג “אָמָּן” – עוֹנֵה־אָמֵן.

*

קַל לָשִׂים פִּתְקָה בְּחֹר –


וְאוּלָם לֹא קַל לִבְחוֹר.

*

מִי מָצָא עַל קִיר “מַצָּע”


בְּלִי מַצָּה וְהַשְׁמָצָה?

*

מַשְׁמִיעֵי־הָאִיּוּמִים –


לֹא טוֹבֵי־הַלּוֹחֲמִים.

*

מִי מַרְבֶּה בְּהַשְׁמָצָה?


מֻעֲמָד חַלַּשׁ־מַצָּע.

*

שׁוּם עֶקְרוֹן דִּבּוּר חָפְשִׁי


לֹא יַצְדִּיק נְאוּם טִפְּשִׁי.

*

לִפְעָמִים חֵרוּת דִּבּוּר –


פֵּרוּשָׁה חֵרוּת דִּי בּוּר.

*

הֶחָכָם הַמְמֻפְלָג –


לֹא תָּמִיד חָכָם מֻפְלָג.

*

קַל לִנְאוֹם עַל עֲרָכִים


מִלִּתְרוֹם בִּשְׁבִיל צְרָכִים.

*

בְּכָל אֶרֶץ מִתְקַדֶּמֶת –


חֲלֻקַּת עָמָל מֻשְׁלֶמֶת:



קוֹאַלִיצִיָּה חוֹתֶמֶת,


אוֹפּוֹזִיצִיָּה נוֹאֶמֶת,



בִּיוּרוֹקְרַטִיָּה “חוֹלֶמֶת” –


וְהָאָרֶץ מְשַׁלֶּמֶת.

*

אֵין בָּעֵת הַזוֹ עַמִּים


בְּלִי בְּנֵי־נֹעַר זוֹעֲמִים:



כִּי עַל מַשֶּׁהוּ לִזְעוֹם


קַל מִמַּשֶּׁהוּ לִיזוֹם.

*

“הֶעָגֹל הוּא הָעוֹלָם?” –


שָׁאֲלָה מוֹרָה אֶת רָם.



– “לֹא!” – וּבְכֵן, הִנּוֹ שָׁטוּחַ?


– “לֹא!” – חָזַר בְּקוֹל בָּטוּח.


– “מַה דְּמוּתוֹ מִכָּל־מָקוֹם?”

– “אַבָּא סָח כִּי הוּא עָקֹם!”

*

בִּמְלוֹא־עוֹלָם רוֹאוֹת עֵינַיִם


הַפְּעֻלָּה הַפּוֹרִיָּה


הַנַּעֲשֵׂית לְשֵׁם שָׁמַיִם:


לְשֵׁם חִזּוּק אֲוִירִיָּה.

*

לַהֲלָכָה הַ“נֵיטְרַלִיסְטִים”


אֶל רַוָּקוּת נוֹשְׂאִים נַפְשָׁם;


אַךְ הֵם, בְּעֶצֶם, בִּי־גַמִיסְטִים:


רוֹצִים לַחְלוֹב גַּם פֹּה גַם שָׁם.

*

שַׁמְרָן – כָּמוֹהוּ כְּנוֹסֵעַ


אֲשֶׁר גַבּוֹ אֶל הַקַּטָּר:


הוּא, מִן הַנּוֹף הַמִּתְנוֹעֵעַ,


רוֹאֶה רַק מַה שֶׁכְּבָר עָבַר.

*

מִי שֶׁכְּדַאי בְּעֵינֵיהֶם


לִמְכּוֹר חֵרוּת לְמַעַן נֹפֶשׁ –


לֹא רְאוּיִים הֵם לְשְׁנֵיהֶם:


לֹא לִמְנוּחָה וְלֹא לְחֹפֶשׁ.

*

בְּדוֹר מֵרוֹץ כָּל־כָּךְ דָּהוּר,


מֵרוֹץ הַחֵקֶר וְהָאֶגֶר,


מַרְבֶּה פַּגְרָה מַרְבֶּה פִּגּוּר,


וְהַפַּגְרָן חָשׁוּב כַּפֶּגֶר.

*

מַנְהִיג־אֱמֶת אֲצִיל־הָרוּחַ


לַמְּכוֹרָה שַיָּךְ כֻּלוֹ;


וּמַנְהִיגוֹן פָּעוּט בָּטוּחַ


שֶׁהִיא כֻּלָּה שַׁיֶּכֶת לוֹ.

*

הֵשִׁיב מַנְהִיג לִדְבַר־בִּקֹּרֶת


עַל זִלְזוּלוֹ בְּמֻנְהָגָיו:


""אֵין לְנַצֵּחַ עַל תִּזְמֹרֶת –


בְּלִי פְּנוֹת לִקְהַל־שׁוֹמְעֶיךָ גַּב!""

*

רוֹדָן מַגְשִׁים עֶקְרוֹן שִׁוְיוֹן


בְּאוֹלִיגַרְכִיָּה שׂוֹרֶרֶת:


מַתִּיז הוּא רֹאשׁ כָּל אִישׁ עֶלְיוֹן


הַמִּתְרוֹמֵם מִן הַ“צַּמֶּרֶת”.

*

מְדִינָאוּת הִיא כְּמֵרוֹץ:


מִכְשׁוֹל אוֹרֵב לָאִישׁ כָּל רֶגַע;


עָלָיו לָדַעַת, אֵיךְ לִקְפּוֹץ –


וְאֵיך לִפּוֹל מִסּוּס בְּלִי פֶּגַע.

*

אָמַר לֵצָן עַל מְדִינַאי;


אָמַּן פּוֹלִיטִיקָה בּוֹגֶדֶת:


""לְסוֹף דַּעְתּוֹ קָשֶׁה לָרֶדֶת –


כִּי הִיא שְׁפָלָה יוֹתֵר מִדַּי"".

*

כָּל אִיש – חָפְשִׁי לְהִשְתַּגֵּעַ


בְּתוֹךְ מִשְׁטָר שֶׁל בְּנֵי־חוֹרִים,


אִם שִׁגְעוֹנוֹ אֵינוֹ פּוֹגֵעַ


בַּמִּשְׁתַּגְּעִים הָאֲחֵרִים.

*

יֵשׁ, כַּמּוּבָן, בְּמִלּוֹנֵנוּ


הַרְבֵּה מִלִּים מְיֻתָּרוֹת;


אַךְ הֵן עוֹזְרוֹת לְעַסְקָנֵינוּ


בְּמַצָּעִים שֶׁל בְּחִירוֹת.

*

אַתָּה רַשַּׁאי, לְשֵם שָׁמַיִם,


לְסִיעָתְךָ לִהְיוֹת פְּרַקְלִיט,


אוּלָם רַחֵם עַל הָאָזְנַיִם –


וְאַל תִּהְיֶה לָהּ לְתַקְלִיט.

*

מַה יַעֲזּוֹר לִנְאוּם רַמְקוֹל,


אִם אֵין תָּכְנוֹ עוֹמֵד בַּבֹּחַן?


לַנּוֹאֲמִים יוֹתֵר מִכָּל


דָּרוּשׁ “רַמְתּוֹךְ” – מֵרִים הַתֹּכֶן.

*

אִם מֻעֲמָד פִּתְאֹם נִכְשָל,


שְׂפָתָיו הוֹפְכוֹת אֶת כָּל הַסֵּדֶר –


וְתַחַת “דַּעַת־הַקָּהָל”


הוּא מְדַבֵּר עַל “רֶגֶשׁ־עֵדֶר”.

*

רַק אוֹפְּטִימִיסְט גָּמוּר מַתְחִיל


בִּתְמִימוּתוֹ לִלְבּוֹשׁ מְעִיל,


כְּשֶׁמּוֹדִיעַ הַנּוֹאֵם:


“וּבְכֵן, הֲרֵינִי מְסַיֵּם…”

*

בִּדּוּר – תּוֹסֶפֶת נְעִימָה


לַשִּׁעֲמוּם שֶׁל נְאִימָה;


וּבְלִי בִּדוּר קָהָל עוֹרֵק –


וְהָאוּלָם הוֹלֵךְ וָרֵיק.

*

כָּל דּוֹר גָּדוֹל כּוֹבֵשׁ לוֹ דְרוֹר


בְּמַאֲבָק עִם כֹּחַ־שְחוֹר;


וְדוֹר גַּמָּד, כְּלוֹמַר דּוֹרוֹן,


דּוֹרְשׁוֹ חִנָּם, כְּמִין דּוֹרוֹן.

*

בֵּין זְאֵבִים גַּם אִיש טוֹב־לֵב


עָלוּל סוֹף־סוֹף לְהִזְדָּאֵב.


כְּנֶגֶד־זֹאת, נָמֵר דּוֹרֵס


אַף בֵּין כְּבָשִׂים לֹא יִתְכַּבֵּשׂ.

*

גַּם עַל בָּנִים כְּעַל אָבוֹת


אָסוּר פֻּרְקָן מֵעַל חוֹבוֹת:


פֻּרְקָן כָּזֶה – פְּרִיקַת־הָעֹל,


ְואַחְרִיתָהּ – פֵּרוּק־הַכֹּל.

*

אִפּוּל עַל סוֹד – דָּבָר נָכוֹן,


אִם בּוֹ תָּלוּי הַבִּטָּחוֹן.


אַךְ אוֹי אִם כָּל “מוֹשֵׁל־שֻלְחָן”


הוֹפֵךּ אִפּוּל “לְאִפּוּלְחָן”.

*

בִּמְקוֹם מִבְצַר־אַרִיסְטוֹקְרַט,


שֶׁהֲרָסוֹ הַדֶּמוֹקְרַט –


צַמַח, שַׂגִּיא כְּאֲרָרָט,


מִבְצַר הַבְּיוּרוֹקְרַט.

*

כָּל אִידֶאַל וְאִידֶאַל –


לְקַו־הָאֹפֶק הוּא נִמְשָׁל:


בָּהּ בְּמִדָּה שֶׁתִּתְקָרֵב,


הוּא מִתְרַחֵק – וּמְאַכְזֵב.

*

בְּדֶמוֹקְרַטְיָה אֵין שְׁלֵמוּת –


אַךְ הִיא מָגֵן מֵאַלִּימוּת;


אֵין הִיא גַן־עֵדֶן לִקְדוֹשִׁים,


אַךְ מִרְפָּאָה בִּשְׁבִיל פּוֹשְׁעִים.

*

עַל־פִּי־הָרֹב, רַעְיוֹן נָכוֹן


זוֹכֶה סוֹף־סוֹף לְנִצָּחוֹן;


אַךְ עַד שֶׁבָּא הַנִּצָּחוֹן –


הוּא כְּבָר חָדֵל לִהְיוֹת נָכוֹן.

*

נֻסְחוֹת עֲשֶׂרֶת הַדִּבְּרוֹת


הֵן כֹּה קְצָרוֹת וְכֹה בְּרוֹרוֹת –


כִּי הָאַחְרַאי לָעֲבוֹדָה


לֹא מְסָרָה לְוַעֲדָה.

*

אִם מִתְקָרֶבֶת הַשִּׂיחָה


אֶל נְקֻדַּת־הָרְתִיחָה,


מִיָּד יוֹרֵד הַהִגָּיוֹן


אֶל נְקֻדַּת־הַקִּפָּאוֹן.

*

מַה מְשֻׁעְבָּד הוּא הַמַּדָּע


לְיַד פּוֹלִיטִיקָה רוֹדָה:


גְּדוֹלֵי־מַדָּע, מוֹשְׁלי תֵּבֵל,


הֵם בּוֹ בַּזְּמַן – עַבְדֵי מוֹשֵׁל.

*

בּכּנּוּסִים שֶׁל אוּ""ם דָּנִים


בִּסְבַךְ מַחְלֹקֶת וּמְדָנִים.


מְחִיר מַחְלֹקֶת וּמְדָנִים


תָּמִיד עוֹלֶה עַל אֻמְדָּנִים.

*

גּוּשֵׁי הָאוּ“ם פּוֹתְחִים בְּמוּ”מ,


אוּלָם כָּל מוּ""מ לוֹקֶה בְּמוּם:


כָּל צַד פּוֹסֵל בְּזַעֲמוֹ


אֶת יְרִיבֵהוּ בְּמוּ""מוֹ.

*

דּוּקְרָב־גּוּשִׁים מַתְמִיד פִּתָּה


אֻמּוֹת שׁוֹנוֹת לְדוּ־סְחִיטָה.


דַלָּה הָיְתָה פַּרְנָסָתָן –


בָּא וְהֵרִים קַרְנָהּ שָׂטָן!

*

סח פֶּסִמִיסְט: ""זֶה שְׁפַל־דּוֹרוֹת:


דּוֹר מַטָּרוֹת לֹא־מֻתָּרוֹת,


דּוֹר מְטַרוֹת שֶׁל מוֹתָרוֹת,


דּוֹר מוֹת־אוֹרוֹת וּמוֹת־תּוֹרוֹת!""

*

לְדִיפְּלוֹמַט יְפֵה־מִנְהָג


אָסוּר לִנְעוֹץ סַכִּין בְּדָג:


אַךְ אֵין חֻקָּיו וּמִנְהָגָיו


אוֹסְרִים לִנְעוֹץ סַכִּין בְגַב.

*

חַכְמֵי־פּוֹלִיטִיקָה תָּמִיד


נוֹקְטִים אוֹתוֹ תַּכְסִיס־תַּרְמִית:


הֵם מִשְׁתַּמְּשִׁים בַּאֲנָשִׁים


בְּהִתְחַפְּשָׂם כְּשַׁמָּשִׁים.

*

אוֹפּוֹרְטוּנִיסְט אֵינוֹ בּוֹדֵק,


מִי בְּמַחְלֹקֶת – צַד צוֹדֵק.


מַעֲסִיקוֹ עִנְיָן אַחֵר:


לְמִי כְּדַאי לְהִמָּכֵר?

*

בִּתְקוּפָתֵנוּ מְדִינַאי


דוֹמֶה, בְּעֶצֶם, לְחַזַּאי.


אֵין הוּא יוֹצֵר מִזְגֵי־אֲוִיר:


אוֹתָם לוֹמֵד הוּא לְהַכִּיר.

*

אֵין לְשׁוּם עַם דֵּי רֶגֶשׁ־דָּת


לִהְיוֹת אוֹהֵב אֶת הַזּוּלַת –


אַךְ יֵשׁ וָיֵשׁ דֵּי רֶגֶשׁ־דָּת


לִשְׂנוֹא דָתוֹ שֶׁל הַזּוּלַת.

*

עֵין־מַנְהִיג – אֶל הָאֹפֶק


שֶׁל חֲזוֹן־אִידֶאַל;


אַךְ יָדוֹ – עַל הַדֹּפֶק


שֶׁל יִצְרֵי־הַקָּהָל.

*

יֵשׁ אֱמֶת לְתֻמָּהּ –


וֶ“אֱמֶת” מִפְלַגְתִּית;


זוֹ – אֱמֶת עֲרֻמָּה,


זוֹ – עָרְמָה אֲמִיתִּית.

*

דֶמוֹקְרַטְיָה אוֹמֶרֶת:


“דִּין פִּי־עםַ כְּפִי יָהּ!”


דִיקְטַטוּרָה גוֹזֶרֶת:


“דִּין פִּי־עַם – כְּפִיָּה!”

*

בֵּדִבְרֵי דִיפְּלוֹמַט


שָׁלוֹם – חוּט־הַשָּׁנִי,


אַךְ מוֹשֵךְ הוּא בַּלָּאט


גַּם בַּחוּט הַשֵּׁנִי.

*

מִסְתַּבֵּר שֶׁאִיּוּם


שֶׁל כָּל גּוּשׁ – רַק בִּיּוּם:


כִּי קִיּוּם הָאִיּוּם


הוּא סִיּוּם הַקִּיּוּם.

*

בִּתְקוּפָתֵנוּ כְּבָר חוֹלֵל


סְפּוֹרְט “שִׁלּוּחֵי־יָרֵחַ”


פִּתְגָּם חָדָשׁ: ""אַל יִתְהַלֵּל


חוֹקֵר כִּמְשַׁלֵּחַ"".

*

קַפִּיטַלִיזְם בּוּרְגָנִי


שׁוֹאֵף אֶל עֹשֶׁר־קֹרַח –


וְקוּמוּנִיזְם רוֹדָנִי


שׁוֹאֵף אֶל אֹשֶׁר־כֹּרַח.

*

אָמַר סַפְּקָן: ""כִּנוּס־פִּסְגָּה –


הוּא רַק סִסְמָה־לְנוֹי:


קֻשְׁיַת הַדּוֹר הַמְשֻׁגָּע


הִיא – מִי יִהְיֶה “פִּסְגּוֹי”.

*

אָמַר לֵצָן: ""רַבֵּי־תֵּבֵל


רוֹציִם כֻּלָּם כָּעֵת


“לְהִתְלַבֵּשׁ” עַל יִשְׂרָאֵל


שֶׁהִיא “לֹא תִּתְפַּשֵׁט”.

*

לַעֲמִידָה בְּיוֹם עֶבְרָה –


הֲרֵי זֶה צַו־גּוֹרָל,


שֶׁהַיִּשּׁוּב יִהְיֶה חֶבְרָה


בְּתֵאָבוֹן מֻגְבָּל.

*
"
