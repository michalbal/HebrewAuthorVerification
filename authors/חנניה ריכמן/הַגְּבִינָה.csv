,Title,Translator,Lang,Author,Text
0,הַגְּבִינָה,,,חנניה ריכמן,"


שְׁתֵי חֲתוּלוֹת־חָצֵר מָצְאוּ שָׁלָל נִכְבָּד:


חֲרִיץ גְּבִינַת־עִזִּים בַּעֲטִיפָה שֶׁל בַּד.


כְּרֹב גִּילָן עַל שְׁלַל־הַחֶמֶד –


גָּדַל רִיבָן שֶׁל בְּנוֹת־הַצֶּמֶד.


הַמִּתְחַלְּקוֹת צוֹוְחוֹת בְּקוֹל:


“זֵדָה! חָטַפְתְּ כִּמְעַט הַכֹּל!”


– הוֹ, שַׁקְרָנִית! הֲרֵי כִּשְׁלֹשֶׁת


רִבְעֵי חֶלְקִי תָּפַסְתְּ בְּלִי בֹּשֶׁת!""



אַחַר קְטָטָה, הֻסְכַּם סוֹף־סוֹף


לִקְרוֹא דַיָּן – שְׁכֵנָן הַקּוֹף.


מֵאֲדוֹנָיו, שׁוֹפֵט הַקֶּרֶת,


תּוֹרַת־שִׁפּוּט גַּם לוֹ מֻכֶּרֶת –


וְהוּא יוֹצִיא מִשְׁפַּט־אֱמֶת!



עוֹטֶה גְלִימַת רַבּוֹ, מוֹפִיעַ הַ“שּׁוֹפֵט”.


“דִּינִי” – אוֹמֵר הַקּוֹף – ""קָצָר הוּא בְּהֶחְלֵט:


הִנֵּה סַכִּין, הִנֵּה מֹאזְנַיִם!


וּבְכֵן, נַבִּיט בְּשֵׁשׁ עֵינַיִם!


הָאֵין לְשׁוֹן־מֹאזְנַי נוֹטָה לְצַד יָמִין?""


– “נָכוֹן!” – “לְשֵׁם אִזּוּן, נַפְעִיל אֶת הַסַּכִּין!”



חוֹתֵך אֶת הַגְּבִינָה בַּצַּד הַיְמָנִי הוּא –


וְחִישׁ אֶת הַפְּרוּסָה תּוֹחֵב יָשָׁר אֶל פִּיהוּ.


""וּבְכֵן, נוֹסִיף לִשְׁקוֹל! עַתָּה יָרְדָה כַּף־שְׂמֹאל.


צָרִיךְ, אֵפוֹא, כָּעֵת מִמֶּנָה קְצָת לִטּוֹל!""



וְהַשּׁוֹפֵט מַמְשִׁיךְ בַּמְּלֶאכֶת


בְּמֶרֶץ רַב – וְכָךְ הוֹלֶכֶת


וּ“מִתְאַזֶּנֶת” הַגְּבִינָה


גַּם מִשְּׂמֹאלָהּ, גַּם מִימִינָהּ.


עוֹד רְחוֹקָה, אָמְנָם, מִקֵּץ הִיא –


אַךְ נִזְלְלָה כְּבָר עַד הַחֵצִי.



– ""דַּי! כְּבָר אֲנַחְנוּ מְרֻצּוֹת! –


הַחֲתוּלוֹת בּוֹ מְאִיצוֹת:


""שׁוּב אַל תִּטְרַח: הֶפְרֵשׁ קַל־עֵרֶךְ


אֵינוֹ שָׁוֶה בְּטֹרַח־פֶּרֶךְ!



– “לֹא, גְּבִירוֹתַי!” – אוֹמֵר הַקּוֹף:


""יֻשְׁלַם הַצֶּדֶק עַד הַסּוֹף!


לְפִי טִבְעִי, דַּיְקָן הִנֵּנִי –


וּמַצְפּוּנִי, אֵפוֹא, נוֹקְפֵנִי


כְּשֶׁלְּצַד אֶחָד נִגְרָם


אַף נֵזֶק קַל, הֶפְסֵד שֶׁל גְּרַם"".



וְהַשּׁוֹפֵט שׁוֹקֵד עַל צֶדֶק לְלֹא רֶתַע.


“הִצְלַחְתִּי סוֹף־כָּל־סוֹף!” – מוֹדִיעַ הוּא לְפֶתַע:


שְׁתֵּי הַכַּפּוֹת מְאֻזָּנוֹת.


וּבְכֵן, הַגְרֵלְנָה הַמָּנוֹת!""


– “אֵין צֹרֶךְ לְהַגְרִיל! שׁוּב לֹא נַקְפִּיד עַל קֹרֶט!”


וּשְׁתֵּי הַחֲתוּלוֹת עָטוֹת עַל הַשִּׁיֹּרֶת.



– “סְלִיחָה, גְּבָרוֹת!” – אוֹמֵר הַקּוֹף –


""עוֹד לֹא הִגַּעְנוּ אֶל הַסּוֹף.


הֵן גַּם זְכוּתִי פֹּה מִצְטָרֶפֶת.


מִי יְשַׁלֵּם לִי שְׂכַר הַשֶּׁפֶט?


כַּמָּה נוֹתָר פֹּה? שְׁלִישׁ? וּבְכֵן, אוֹתוֹ, כַּדָת,


אֶטּוֹל כִּשְׂכַר־טִרְחָה וְהוֹצָאוֹת־מִשְׁפָּט"".

★

כָּזוֹ בְּעֵרֶךְ, פְּרוֹצֶדוּרָה


בְּבָתֵּי־דִּין רַבִּים נָשׁוּרָה.

"
