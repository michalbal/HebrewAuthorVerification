,Title,Translator,Lang,Author,Text
0,הַזָּמִיר וְהָעוֹרֵב,,,חנניה ריכמן,"


חֲצִי־יוֹבֵל שָׁנִים כִּהֵן


בְּתַפְקִידוֹ זָמִיר בְּיַעַר.


גַּם אִישׁ בְּגִיל כָּזֶה לֹא נַעַר,


וְהַזָּמִיר – לֹא כָּל שֶׁכֵּן.


כָּל צִפֳּרֵי־הָרן בֵּרְכוּ אֶת הַשָּׁכֵן.


כָּל חֹרֶשׁ בַּסְּבִיבָה שִׁגֵּר אֵלָיו מִשְׁלַחַת –


וּבִמְסִבַּת כָּל אֵלֶּה יַחַד


עָרְכוּ מֵיטַב מֻמְחֵי־הַשִּׁיר


קוֹנְצֶרְט לִכְבוֹד אוֹתוֹ זָמִיר.



עוֹף־אֲחַשְׁתְּרָן מֵחֵיל־הַקֶּשֶׁר


הֵבִיא בְּרָכָה מֵאֵת הַנֶּשֶׁר.


חֲתַן־הַחֲגִיגָה – עַלִּיז וּמְאֻשָּׁר:


לֹא שָׁוְא עֲמַל־חַיָּיו, לֹא לְחִנָּם הוּא שָׁר…



כָּל הָאוֹרְחִים צִיְּצוּ בִּבְלִיל־קוֹלוֹת שָׂמֵחַ…


רַק הָעוֹרֵב רָגַז – וּפִיו הָיָה צוֹרֵחַ:


""לִי כְּבָר מָלְאוּ מֵאָה שָׁנִים –


אַךְ לִי לֹא קָמוּ “יַבְּלָנִים”.


וְהֵן קוֹלִי חָזָק פִּי־שְׁנַיִם!


גַּם מְבַקֵּר וָתִיק – יַנְשׁוּף


אוֹתִי שִׁבֵּחַ שׁוּב וָשׁוּב


עַל קוֹל אַדִּיר מַרְהִיב־אָזְנַיִם!



אָכֵן, אֲנִי – אַלּוּף הַשִּׁיר,


אַךְ “מְיַבְּלִים” – אֶת הַזָּמִיר!


*

הִנֵּה אֲנִי כּוֹתֵב עַל עוֹף, חַיָּה אוֹ רֶמֶשׂ –


וּפֶלֶא: בְּמַכָּר תָּמִיד יִקְלַע הָרֶמֶז.

"
