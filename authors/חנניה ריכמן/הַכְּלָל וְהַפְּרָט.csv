,Title,Translator,Lang,Author,Text
0,הַכְּלָל וְהַפְּרָט,,,חנניה ריכמן,"


מַה נּוֹחָה צוּרַת מָעוֹן


שֶׁנִּתְּנָה לַחִלָּזוֹן:


אִם אֵינוֹ חוֹבֵב שְׁכֵנוֹ,


מַעֲבִיר הוּא שִׁכּוּנוֹ.

*

אִם בָּאִים אֶל אִישׁ, טוֹעֵן הוּא:


“אֵין אוֹרְחִים נוֹתְנִים לִחְיוֹת!”


וְאִם אֵין בָּאִים, רוֹטֵן הוּא:


“עֲזָבוּנִי הַבְּרִיוֹת!”

*

אִם הִלְוֵיָת עֶשֶׂר לִירוֹת


לַטַּרְדָּן גּוֹזֵל־הַפְּנַאי,


וְאוֹתְךָ אֵינוֹ מַכִּיר עוֹד, –


הַהֶפְסֵד הָיָה כְּדַאי.

*

הַנָּשִׁים יוֹדְעוֹת כַּגֶּבֶר,


שֶׁהַסּוֹד זָקוּק לְקֶבֶר.


אֶלָּא מַאי? אוֹתָהּ קְבוּרָה


הֵן עוֹרְכוֹת בַּחֲבוּרָה.

*

רְכִילוּת הִיא תַּעֲרֹבֶת


בִּלּוּשִׁים וְנִחוּשִׁים –


וְעוֹסְקֶיהָ הֵם תִּרְכֹּבֶת


בַּלָּשִׁים וּנְחָשִׁים.

*

אִם יָדֵךְ הִיא לַקְטָנִית,


וְאָזְנֵךְ הִיא קַלְטָנִית,


וּלְשׂוֹנֵךְ הִיא קַטְלָנִית, –


אֵין כָּמוֹךְ… רְכִילָנִית

*

הַבְטָחָה אֵינָהּ רַכֶּבֶת,


הַבְטָחָה הִיא רַק כֻּרְסָה:


בָּהּ יִנְעַם לְךָ לָשֶׁבֶת –


אַךְ קָדִימָה לֹא תִּסַּע.

*

לֹא מִתּוֹךְ מִקְרֶה בִּלְבַד


כְּתִיב “יְדִיד” הוּא כֵּפֶל “יָד”:


אִם זְקוּקִים לוֹ יְדִידָיו,


הוּא עוֹזֵר בִּשְׁתֵּי יָדָיו.

*

הֲיָדַעְתָּ, מַה זֶּה רֵעַ?


זֶה אָדָם אֲשֶׁר יוֹדֵעַ


וּמַכִּיר טִיבְךָ הֵיטֵב –


וְעִם־זֹאת אוֹתְךָ אוֹהֵב.

*

בְּמַתְּנוֹת אִישׁ חַי טָבוּעַ


לִפְעָמִים חוֹתַם־צָבוּעַ,


וְאוּלָם הַצַּוָּאָה


לְעוֹלָם אֵינָהּ צְבוּעָה.

*

שְׁנֵי אוֹרְחִים – אֶחָד מַשְׂנִיא


אֶת עַצְמוֹ עַל הַשֵּׁנִי;


זֶה בִּדּוּר לַמְאָרַחַת,


הַשּׂוֹנֵאת שְׁנֵיהֶם גַּם־יַחַד.

*

יֵשׁ פּוֹחֲזִים שֶׁבְּנַפְשָׁם


נוֹשֶׁבֶת רוּחַ־שְׁטוּת:


הַיּוֹם הֵם כָּאן, מָחָר הֵם שָׁם;


הֵם – סֵמֶל שׁוֹטְטוּת.



לֹא כֵן טַרְחָן. זֶה סוּג מַכָּר


יַצִּיב וְנֶאֱמָן:


שִׁלְשׁוֹם, אֶתְמוֹל, הַיּוֹם, מָחָר –


תָּמִיד הִנֵּהוּ כָּאן.

*

אוֹרֵחַ בָּא לִשְׁכּוֹן בֵּיתְךָ?


מִיָּד גַּלֵּה לוֹ יַחַס


כְּמוֹ אֶל בֶּן־הַמִּשְׁפָּחָה:


בָּרוּר שֶׁהוּא יִבְרַח אָז.

*

כָּל חַג הוּא חַג־הַבִּקּוּרִים;


וְאִם גְּבָרוֹת עוֹסְקוֹת


גַּם בִּרְכִילוּת עַל מַכָּרִים –


לָהֶן זֶה חַג־סִכּוֹת.

*

בַּעֲיָרָה אֵין מַה לִרְאוֹת,


אַךְ יֵשׁ בָּהּ מַה לִשְׁמוֹעַ;


הָרְכִילוּת בַּעֲיָרוֹת –


לֹא סְפּוֹרט הִיא, אַךְ מִקְצוֹעַ.

*

סְרִיגָה בִּשְׁבִיל כָּל גְּבֶרֶת –


דָּבָר מוֹעִיל וָטוֹב;


בְּעוֹד הִיא מְדַבֶּרֶת,


יֵשׁ גַּם עַל מַה לַחְשׁוֹב.

*

גַּם בְּמִקְצוֹעַ רֵכֶל


דָּרוּשׁ לָאִישׁ כִּשְׁרוֹן:


לֹא כֹּשֶׁר רַב שֶׁל שֵׂכֶל –


אוּלָם הַרְבֵּה דִמְיוֹן.

*

עוֹלָם עָצוּב וּשְׂבַע־כְּאֵב


הָיָה מָקוֹם שָׂמֵחַ,


לוּ כָּל חָכָם הָיָה טוֹב־לֵב


וְכָל טוֹב־לֵב – פִּקֵּחַ.

*

עַל כָּרְחֲךָ תָּמִיד תִּהְיֶה


עִם עַצְמְךָ בְּיַחַד;


לָכֵן דְּאַג־נָא שֶׁתִּהְיֶה


חֶבְרָה זוֹ מְשֻׁבַּחַת!

*

אִם לֹא הִצְלַחְתָּ בִּשְׁלִיחוּת,


כָּל רֵעַ מִתְאַכְזֵב;


וְאִם הִצְלַחְתָּ בְּיִחוּד –


כָּל רֵעַ חָשׁ כְּאֵב.

*

הַדַּיְקָנוּת הִיא הַכִּשְׁרוֹן


שֶׁל מְאַחֵר־בַּסֵּתֶר


לָבוֹא בְּרֶגַע אַחֲרוֹן


לִפְנֵי בִּיאַת הַיֶּתֶר.

*

כַּמָּה מָתוֹק הָיָה חִנּוֹ


שֶׁל הָאַנְגְּלִי הַקַּר,


לוּ רַק שְׁמִינִית עֲמִילָנוֹ


הָפְכָה פִּתְאֹם סֻכָּר.

*

כָּל אִישׁ רוֹצֶה לִשְׁמוֹר עַל סוֹד.


אַךְ מַהִי הַצָּרָה?


כִּי לְרַבִּים, רַבִּים מְאֹד –


שְׂפָתַיִם בְּלִי נִצְרָה.

*

אִישׁ־סוֹד אֶצְלֵנוּ יְגֻנֶּה:


אוֹמְרִים עַל־אוֹדוֹתָיו


כִּי הוּא סוֹדִיסְט: הוּא מְעַנֶּה


בְּרִיוֹת בְּסוֹדוֹתָיו.

*

אֵיךְ נִכְשָׁלִים שׁוֹמְרֵי־סוֹדוֹת?


גְּבָרִים – בְּגִלּוּפִין,


וְהַגְּבָרוֹת הַנִּכְבָּדוֹת –


בְּעֵסֶק־חֲלִיפִין.

*

קָבְלָה פְּלוֹנִית: ""קִירוֹת חַדְרִי


דַּקִּים יוֹתֵר מִדַּי –


וְהַשְּׁכֵנִים, מִדֵּי דַּבְּרִי,


שׁוֹמְעִים אֶת כָּל דְּבָרַי"".



– “תְּלִי עַל כָּל קִיר פְּנִימִי מַרְבָד!” –


יָעַץ לָהּ רֵעַ תָּם.


– “לֹא זֶה לֹא טוֹב” – עָנְתָה מִיָּד:


“אָז לֹא אֶשְׁמַע אוֹתָם”.



דֻּגְמַת בַּנַנָה מַזְהִירָה


מָה רַע לִפְרוֹשׁ מֵחֲבוּרָה:



אִם הִיא נִתֶּקֶת מִן הַצְּרוֹר,


פּוֹשְטִים מִמֶּנָּה אֶת הָעוֹר

*

אַתָּה חוֹגֵג – הַכֹּל אוֹרְחִים;


אַתָּה דוֹאֵג – הַכֹּל בּוֹרְחִים.

*

בְּדִידוּת – מִדְבָּר, שֶׁכָּל לֵבָב


מְאַכְלְסוֹ בַּחֲבִיבָיו.

*

בְּחֹק חֶבְרָה יֵשׁ דִּין כָּמוּס:


פַּרְצוּף חָמוּץ הוּא אִי־נִמּוּס.

*

נִמּוּס הוּא שֶׁמֶן־הַחִנּוּךְ


לְשֵׁם רִכּוּךְ גּוֹרְמֵי־חִכּוּךְ.

*

הַמְפֻזָּר הַמְנֻמָּס


דּוֹפֵק אַחַר שֶׁכְּבָר נִכְנַס.

*

שָׁמֵּן טוֹב־לֵב – שָׁכֵן נָעִים,


אַךְ לָאו־דַּוְקָא בִּקְרוֹן־נוֹסְעִים.

*

""שְׁכֵנִי – טַרְדָּן: בְּאֶמְצַע־לֵיל


הִכָּה בַּקִּיר וְהִשְׁתּוֹלֵל!""



– ""חֻצְפָּה כָּזֹאת! לִדְפּוֹק עַל קִיר!


וְרַעֲשׁוֹ אוֹתְךָ הֵעִיר?""



– ""לֹא, בְּמִקְרֶה הָיִיתִי עֵר:


חִבַּרְתִּי לַחַן עַל פְּסַנְתֵּר"".

*

שְׁכֵנַי צוֹרְחִים. לְשֵׁם נָקָם


קָנִיתִי תֹּף לְתִינוֹקָם.

*

דִּין מְגִּלַּת־הַיּוּחֲסִין


כְּדִין פְּרִיַחת־הַבֻּלְבּוּסִין:


מַה שֶּׁנּוֹתֵן לָהּ אֶת עֶרְכָּהּ


נִמְצָא מִתַּחַת לַקַּרְקַע

*

הַהַשְׁפָּלָה – זֶה רֶגֶשׁ בִּישׁ,


אֲשֶׁר מַרְגִּישׁ פִּתְאֹם הָאִישׁ


אִם נִפּוּחוֹ הַמְלָאכוּתִי


כֻּוַץ עַד גֹּדֶל אֲמִתִּי.

*

פִּתְגָּם יָדוּעַ – לָנוּ עֵד


כִּי מִנִּמּוּס אֵין שׁוּם הֶפְסֵד.


אוּלָם מִסְפַּר־בְּרִיוֹת הָגוּן


עוֹד מְפַחֵד מִן הַסִכּוּן.

*

אִישׁ גַּס אוֹמֵר: ""בְּזֶה הַתְּחוּם


פְּלוֹנִי הוּא אֶפֶס וְלֹא־כְלוּם!""


לֹא כֵן אָדִיב. הוּא רַק אוֹמֵר:


“כִּשְׁרוֹנוֹתָיו – בִּתְחוּם אַחֵר”.

*

בִּמְקוֹם מִשְׁפָּט חָרִיף וְחַד:


“כֻּלְּכֶם אֵינְכֶם פִּקְחִים”,


אֱמוֹר: “כֻּלְכֶם – פָּחוֹת אֶחָד”;


כֻּלָּם יִהְיוּ שְׂמֵחִים.

*

אָמְנָם, אֶת רֹב הַמַּכָּרִים


אֶפְשָׁר לִקְרֹוא כְּמוֹ סְפָרִים;


אַךְ, אִם אַתָּה מְשֻׁעֲמָם,


עִנְיָן לֹא קַל הוּא לְסָגְרָם.

*

חָכָם מַבְחִין בְּמַבָּטוֹ


מְקוֹרִיוּת שֶׁל זוּלָתוֹ –


אַךְ בְּעֵינֵי מְטֻמְטָמִים


הָאֲנָשִׁים כֻּלָּם דּוֹמִים.

*

אִם אִישׁ־רָכִיל יַשְׁמִיץ כְּבוֹדְךָ,


תּוּכַל לִסְמוֹךְ עַל יְדִידְךָ!


הוּא לֹא יִשְׁתּוֹק לַמִתְחַצֵּף;


הוּא יִצְטָרֵף וְיִשְׁתַּתֵּף.

*

קוֹל רָם – חַלָּשׁ מִלְהָזִין


סַקְרָנוּתוֹ שֶׁל מַאֲזִין;


לָכֵן מֵפִיץ־דִּבָּה־בִּישָׁה


מוֹסְרָהּ לָאֹזֶן בִּלְחִישָׁה.

*

הוֹלֵךְ־רָכִיל אֶחָד מֻשְׁלָם


הָיָה אוֹמֵר: ""אֲנִי –צַלָּם:


כָּל רְכִילוּת הִיא נֶגַטִיב


שֶׁפִּתַּחְתִּיו וְהִגְדַּלְתִּיו"".

*

אִם יְאֻפְשַׁר לִקְרוֹא עַל מֶצַח


הַמַּחְשָׁבוֹת הַנִּסְתָּרוֹת –


מִי אָז יִמְנֶה “מַכּוֹת־הָרֶצַח”


וְהַסְּטִירוֹת הַנִּסְתָּרוֹת?

*

לְפִי שָׁרְשָׁם, אֵין קֶשֶׁר־פֶּשֶׁר


בֵּין מְגוּרִים לְבֵין תִּגְרוֹת;


אַךְ בַּהֲוָי קַיָּם הַקֶּשֶׁר:


שְׁכֵנוֹת גָּרוֹת – וּמִתְגָּרוֹת.

*

חֶבְרָה דְרוּשָׁה לְכָל בַּרְנַשׁ:


אֶת אֲוִירוֹ הִיא מְסַפֶּקֶת;


בְּרַם, כְּדֻגְמַת אֲוִיר מַמָּשׁ,


הִיא הֶכְרָחִית – אַךְ לֹא מַסְפֶּקֶת.

*

לַמִּסְתוֹבֵב בְּ“חוּג גָּבוֹהַּ”


וּמִסְתַּבֵּךְ בּוֹ, כַּנָּהוּג –


עֵצָה פְּשׁוּטָה מֵאֵין כָּמוֹהָ:


תֵּלֵךְ יָשָׁר – וְלֹא “בְּחוּג”!

*

לֵב אֵשֶׁת־גְּבִיר בּוּרָה בָּטוּחַ:


“הִיא בַּעֲלַת־סַלוֹן כְּבוּדָה”.


אַךְ הָאוֹרְחִים, אַנְשֵׁי־הָרוּחַ,


רוֹאִים בֵּיתָהּ כְּמִסְעָדָה.

*

""שִׁירִים אֵינֶנָּה מְזַמֶּרֶת,


בְּדִיחוֹת אֵינֶנָּה מְסַפֶּרֶת;


בַּמֶּה זָכְתָה לְרֹב חִבָּה?""


– “וְשֶׁמָּא זֹאת הִיא הַסִּבָּה?”

*

אוֹרֵחַ־נֶשֶׁף – אֶל שָׁכֵן:


“מְשַׁעֲמֵם! אֲנִי בּוֹרֵחַ!”


– “אַתָּה צוֹדֵק!” – “אָז בְּרַח גַּם־כֵּן!”


– “אֲבוֹי, אֲנִי הַמְאָרֵחַ!”

*

רֹב הַבְּרִיּוֹת הֵם אֶגוֹאִיסְטִים:


רַק עַל עַצְמָם הֵם מְדַבְּרִים;


אַךְ רַכְלָנִים הֵם אַלְטְרוּאִיסְטִים:


הֵם מְדַבְּרִים עַל אֲחֵרִים.

*

אֲדִיבוּתֵנוּ – מְפֹאֶרֶת:


כָּל אִישׁ צָעִיר בְּרֹב־נִמּוּס


אֶת מוֹשָׁבוֹ מוֹסֵר לִגְבֶרֶת


… לִפְנֵי צֵאתוֹ מֵאוֹטוֹבּוּס.

*

נָעִים לִקְרוֹא בְּהֶסַּח־דַּעַת


אֶת הָאִגְּרוֹת הַנּוֹשָׁנוֹת –


וּבִמְיֻחָד נָעִים לָדַעָת,


שֶׁאֵין עוֹד צֹרֶךְ לַעֲנוֹת.

*

אִם תּוֹךְ דּוּשִּׁיחַ הִשְׁתַּלֵּט


עַל כַּפְתּוֹרְךָ טַרְדָּן בֶּן־טֶפֶשׁ,


אַל תְּהַסֵּס לְהִמָּלֵט:


הַפְקֵר כַּפְתּוֹר – הַצֵּל הַנֶּפֶשׁ!

*
"
