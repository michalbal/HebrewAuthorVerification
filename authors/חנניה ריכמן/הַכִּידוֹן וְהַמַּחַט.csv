,Title,Translator,Lang,Author,Text
0,הַכִּידוֹן וְהַמַּחַט,,,חנניה ריכמן,"


שָׁב פְּלוֹנִי מִשְּׂדֵה־הַקֶּטֶל (שְׁמוֹ הָיָה, נֹאמַר, שִׁמְעוֹן)


וְהֵבִיא עִמּוֹ הַבַּיְתָה גַם רוֹבֶה וְגַם כִּידוֹן.


בָּאָרוֹן, שֶׁבּוֹ סְגָרָם, בֵּין הַשְּׁאָר הָיְתָה מֻנַּחַת


מַחֲטֹנֶת דְּקִיקָה. – “אֵיזֶה מִין עֲנָק, רַב־מַחַט!” –


הִרְהֲרָה בְּתִמָּהוֹן,


בִּרְאוֹתָהּ אֶת הַכִּידוֹן:


""הוּא תּוֹפֵר, וַדַּאי, תִּלְבּשֶׁת


מִפַּחִים, בַּרְזֶל וּנְחשֶׁת –


מַלְבּוּשִׁים לְגוֹג־מָגוֹג


אוֹ, אוּלַי, לַמֶּלֶךְ עוֹג"".



בֵּינָתַיִם הַכִּידוֹן מִסְתַּכֵּל יָפֶה בַּמַּחַט:


""כִּדְכִּידֹנֶת שֶׁכָּזֹאת! הוֹי, כַּמָּה הִיא מְבַדַּחַת!


אֵיזֶה צְחוֹק כָּזֶה־מִין־נֶשֶׁק מְעוֹרֵר הָיָה בַּגְּדוּד…


פִּרְחָחֹנֶת! יֵשׁ לִי חֵשֶׁק לְהַרְבִּיץ בָּהּ דֵּבַר־חִדּוּד.


הוֹי, הַגִּידִי לִי, קֻנְדֶּסֶת: זֶה נָכוֹן? שְׁמוּעָה רוֹוַחַת,


כִּי בִּזְמַן שֶׁאַתְּ כּוֹעֶסֶת, רוֹעֲדִים הַכֹּל מִפַּחַד:


מְסֻגֶּלֶת אַתְּ לִדְקוֹר עֲשָׂרָה זְבוּבִים גַּם־יַחַד!""



– “שֶׁקֶר! שֶׁקֶר!” – הִיא אוֹמֶרֶת: ""אֶשָּׁבַע בִּמְעִיל־תּוֹרָה:


רַק בַּדִּים אֲנִי דוֹקֶרֶת. בַּד, אָחִי, זֶה מִין סְחוֹרָה"".



“חַ־חַ־חַ” – יָרָה צְחוֹק־פֶּרֶא הָרוֹבֶה: ""אַךְ זוֹהִי גְבֶרֶת!


חִי־חִי־חִי, דּוֹקֶרֶת בַּד הִיא! בַּד הִנָּהּ דּוֹקֶרֶת!""



– “אֶלָּא מָה?” – עָנְתָה בְּנַחַת: ""כְּלוּם עָלַי לִדְקוֹר פַּחִים?


לְשֵׁם כָּךְ הֲרֵי לַמַּחַט גָּדְלְכֶם דָּרוּשׁ, אַחִים!""



– “הוֹ, הַצִּילוּ! אֶתְפַּקֵּעַ!” – שׁוּב הֵרִיעַ אַדִּירוֹת


הָרוֹבֶה הַמִּתְבַּדֵּחַ: “אֶתְפּוֹצֵץ! אַתְחִיל לִירוֹת!”



– ""מָה הַצְּחוֹק, יְדִיד רָחִים? כְּלוּם אָמַרְתִּי שְׁטוּת אוֹ שֶׁקֶר?


אִם לֹא בַּד וְלֹא פַּחִים – מַה יִּצְלַח, אֵפוֹא, לְדֶקֶר?""



“אֲנָשִׁים, זַאֲטוּטֹנֶת” – הַכִּידוֹן לָהּ מְבָאֵר:


אֲנָשִׁים אֲנִי דוֹקֵר!""



אַךְ שָׁמְעָה כָּזֹאת הַמַּחַט,


צְחוֹק דָּבַק בָּהּ כְּסַפַּחַת,


צְחוֹק כָּפוּל וּמְשֻׁלָּשׁ:


“אִם בַּדִּים אֲנִי דוֹקֶרֶת” – הִיא מַסְבֶּרֶת מֵחָדָשׁ:


הֵן יוֹצֵאת מִזֶּה כֻּתֹּנֶת,


מִכְנָסַיִם אוֹ שִׂמְלֹנֶת –


בְּקִצּוּר, דִּבְרֵי־מַמָּשׁ.


אַךְ לִדְקוֹר… אָדָם? מָה טַּעַם? לָמָּה אֶדַקְרֶנּוּ?


דְּקוֹר אֲפִילוּ אֶלֶף פַּעַם – מַה יֵּצֵא מִמֶּנּוּ?""

"
