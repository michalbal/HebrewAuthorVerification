,Title,Translator,Lang,Author,Text
0,הַכִּילַי,,,חנניה ריכמן,"


קֻפָּה שֶׁל־כֶּסֶף – מָה עֶרְכָּה,


אִם הִיא נִטְמֶנֶת בַּקַּרְקַע?



כִּילַי בֶּן־טֶפֶשׁ חַי בְּלִי נַחַת


בַּאֲפֵלַת פִּנָּה נִדַּחַת.


הוּא חַי כְּפִי שֶׁחַי הַסָּב –


וּמְחַקֶּה אֶת מַעֲשָׂיו.


כִּזְקַן סָבוֹ, זְקָנוֹ צוֹמֵחַ:


כִּילַי אֵינֶנּוּ מִתְגַּלֵּחַ.


הוּא מַאֲמִין רַק בְּמָמוֹן –


וְהוּא סוֹמֵךְ רַק עַל מַטְמוֹן.



לִטְמוֹן – הֵחֵל אָבִיו שֶׁל סַבָּא:


כַּסְפוֹ בְּלִי־הֶרֶף לִקְבוּרָה בָּא.


אֶת מָסָרְתּוֹ הִמְשִׁיךְ הַסָּב –


וְכֵן הָאָב עַד סוֹף יָמָיו.



כְּשֶׁתּוֹרוּ לָמוּת הִגִּיעַ,


הִסְפִּיק בְּקֹשִׁי לְהוֹדִיעַ


(מַמָּשׁ בְּרֶגַע אַחֲרוֹן)


מְקוֹם קִבְרוּ שֶׁל הַמָּמוֹן


לְזוּגָתוֹ – אוּלָם הִשְׁבִּיעַ


אוֹתָהּ לִשְּׁמוֹר עַל הַמַּטְמוֹן.



הִיא לֹא בַּגְדָה בְּצַוָּאָה זֹאת.


לְהֵפֶךְ: כֶּסֶף רַב נִגְנַז עוֹד,


כִּי מִנִּי אָז הַבֵּן הַבְּכוֹר


הוֹסִיף לִצְבוֹר וְגַם לִקְבּוֹר.



קְבוּרַת קֻפּוֹת עוֹדָהּ נִמְשֶׁכֶת


גַּם אַחֲרָיו: יוֹרְשׁוֹ, הַנֶּכֶד,


אַף הֶעֱמִיק אֶת קְבוּרָתָן
–
קָרוֹב־יוֹתֵר אֶל הַשָּׂטָן!

"
