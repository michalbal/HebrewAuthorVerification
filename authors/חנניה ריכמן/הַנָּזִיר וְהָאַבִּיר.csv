,Title,Translator,Lang,Author,Text
0,הַנָּזִיר וְהָאַבִּיר,,,חנניה ריכמן,"


לְפָנִים הִרְבּוּ לִמְכּוֹר


גַּבָּאֵי הָאַפִּיפְיוֹר


“אִינְדוּלְגֶנְצִיּוֹת” – אִגְּרוֹת


שֶׁל סְלִיחָה לַעֲבֵרוֹת.



אָז חוֹטְאִים יָכְלוּ לִקְנוֹת


מְחִילָה לַעֲווֹנוֹת;


אַף נִתַּן לָהֶם לִדְרוֹשׁ


“כְּתָב־כִּפּוּר” לְחֵטְא מֵרֹאשׁ.



יוֹם אֶחָד רָכַב נָזִיר


עַל חֲמוֹר מֵעִיר לְעִיר.


הוּא מָכַר אֶת “כִּפּוּרָיו” –


וּפָדָה סְכוּם־כֶּסֶף רַב.



בְּדַרְכּוֹ אֵלָיו נִגַּשׁ


בַּשָּׂדֶה אַבִּיר פָּרָשׁ:


""תֵּן לִי, אָב, כִּפּוּר לְחֵטְא,


שֶׁזּוֹמֵם אֲנִי כָּעֵת!""



הַנָּזִיר גָּבָה תְּחִילָה


אֶת מְחִיר הַמְּחִילָה –


וְהוֹצִיא מֵאַמְתַּחְתּוֹ


“כְּתָב־כִּפּוּר” – רִשְׁיוֹן לַחְטוֹא.



אָז שָּׁדַד אוֹתוֹ־אַבִּיר


כָּל כַּסְפּוֹ שֶׁל הַנָּזִיר:


""זֶה הַפֶּשַׁע, אָב קָדוֹשׁ,


שֶׁמָּחַלְתָּ לִי מֵרֹאשׁ!""


* * * * *
"
