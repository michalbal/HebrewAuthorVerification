,Title,Translator,Lang,Author,Text
0,הַסְּנָאִי,,,חנניה ריכמן,"


סְנָאִי שִׁמֵּשׁ לִפְנֵי אֲרִי.


אֵינִי בָּקִי, לְצַעֲרִי,


בְּסוֹד מְלַאכְתּוֹ הַמְּיֻחֶסֶת,


אַךְ הָעִקָּר הוּא זֶה: מַלְכּוֹ נָטָה לוֹ חֶסֶד


וְאַף הִבְטִיחַ לוֹ שָׂכָר:


כְּרִי אֱגוֹזִים מִמִּין מֻבְחָר.



חוֹב הָאֲרִי אָמְנָם בָּטוּחַ,


אַךְ זְמַן עוֹבֵר – וְהַשַּׁמָּשׁ


סוֹבֵל חֶרְפַּת־רָעָב מַמָּשׁ.


יַבִּיט, מִסְכֵּן, סְבִיבוֹ: שָׂם, בְּנֵי־חוֹרִין כָּרוּחַ,


קוֹפְצִים רֵעָיו מֵעֵץ לָעֵץ;


הוּא רַק בְּעַיִן יְמַצְמֵץ


וְהֵם יַשְׁמִיעוּ קוֹל פִּצּוּחַ.



וְאִם לוֹבֵשׁ הוּא פַּעַם עֹז


וּמִתְקָרֵב אֶל עֵץ־אֱגוֹז,


מִיָּד מַתְחִיל מַלְכּוֹ לִרְגּוֹז,


כִּי הַשַּׁמָּשׁ הֵעֵז לִבְרוֹחַ –


וּמַחְזִירִים אוֹתוֹ בְּכֹחַ.



וְכָךְ חָלַף הַזְּמַן – וְהַסְּנָאִי הִזְקִין;


גַּם קָץ בּוֹ הָאֲרִי: בָּא תּוֹר הַפִּטּוּרִין.


וּבֶאֱמֶת, מִיָּד הֵבִיא לוֹ הַשָּׁלִיחַ


אֶת מְלַאי־הָאֱגוֹזִים שֶׁהָאֲרִי הִבְטִיחַ.


וּמַה יָּפִים הָאֱגוֹזִים!


הַפְלֵא־וָפֶלֶא, בְּלִי הַגְזִים.


וְהַצָּרָה רַק זֹאת: בֵּינְתַיִם


לֹא נִשְׁאֲרוּ בְּפִיו שִׁנַּיִם.

"
