,Title,Translator,Lang,Author,Text
0,הַצַּיָּר,,,חנניה ריכמן,"


הָיֹה הָיָה צַיָּר פִּקֵּחַ בְּיָוָן,


שֶׁלֹּא יָצַר לְמַעַן רֶוַח –


אֶלָּא שָׁחַר תְּהִלָּה וָשֶׁבַח.


אֵי־פַעַם דְּמוּת שֶׁל מַרְס צִיֵּר אוֹתוֹ אָמָּן.


לְפִי בַּקָּשָׁתוֹ, חִוָּה עָלֶיהָ דַעַת


חֲכַם־בִּקֹרֶת, אִישׁ גְּלוּי־לֵב:


“אֶת הַתְּמוּנָה” – אָמַר – ""אֵינֶנִּי מְחַבֵּב:


הָאָמָּנוּת הַמֻּשְׁקַּעַת


בְּצִיּוּרְךָ הַמְּסֻגְנָן –


יוֹתֵר מִדַּי מְצֻעֲצַעַת,


יוֹתֵר מִדַּי בּוֹלֶטֶת כָּאן!""



אַךְ הַצַּיָּר מִיָּד הֵטִּיחַ


דְּבָרִים כְּנֶגֶד דַּעְתּוֹ;


אִישׁ־הַבִּקֹּרֶת לֹא הִצְלִיחַ


לְשַׁכְנְעֹו בְּצִדְקָתוֹ.



אוֹתָהּ שָׁעָה נִכְנַס לַחֶדֶר


טַרְזָן צָעִיר: ""הוֹ, אֵיזֶה הֶדֶר!


אֵלִים! צִיּוּר כָּל־כָּךְ מֻשְׁלָם


עוֹד לֹא רָאִיתִי מֵעוֹלָם!



רְאוּ כָּל רֶגֶל, כָּל צִפֹּרֶן!


עֹז־גּוּף כָּזֶה לְשׁוּם גִּבּוֹר אֵין!


מַרְס – חַי מַמָּשׁ! וּרְאוּ הוֹדָהּ


שֶׁל קַסְדָּתוֹ, קַסְדַּת־פְּלָדָה!..""



בּוֹשׁ מִן הַהֶבֶל הַפַּתֶּטִי,


סַח צַיָרֵנוּ לַמֵּבִין:


“שֻׁכְנַעְתִּי! כֵּן, עִמְּךָ הַדִּין!”


וְכַאֲשֶׁר יָצָא הַפֶּתִי,


תָּפַס מִכְחוֹל – וּבְרֹב חֵמָה


מָחַק אֶת אֵל הַמִּלְחָמָה.

★

סִמָּן לֹא טוֹב הוּא אִם פָּסַל


יְצִירָתְךָ מֵבִין פִּקֵּחַ;


אַךְ אִם טִפֵּשׁ אוֹתָהּ שִׁבֵּחַ,


מוּטָב לִמְחוֹק אוֹתָהּ בִּכְלָל.

"
