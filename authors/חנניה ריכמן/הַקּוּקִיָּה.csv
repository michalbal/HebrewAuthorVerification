,Title,Translator,Lang,Author,Text
0,הַקּוּקִיָּה,,,חנניה ריכמן,"


“שִׁמְעוּ־נָא, יְדִידַי!” – אוֹמֶרֶת הַקּוּקִית


לַיַּרְגָּזִי וְלַחוֹחִית:


""דִּבְרֵי־אֱמֶת בְּפִי – אֵינֶנִּי שַׁקְרָנִית.


הָיִיתִי בַּיָּמִים הָאֵלֶּה


בְּיַעַר־עַד אַדִּיר, בִּקְצֵה־הַמְּדִינָה.


שָׁמַעְתִּי שָׁם לָרִאשׁוֹנָה


זִמְרַת זָמִיר. הַפְלֵא וָפֶלֶא!


גַּם זִמְרָתִי מְצֻיָּנָה,


אוּלָם הַהִיא – זִמְרָה שׁוֹנָה:


הִיא מְיֻחֶדֶת בְּמִינָהּ!


מַמָּשׁ נָמוֹג הַלֵּב מֵאשֶׁר


עֵת הַזָּמִיר בִּמְלוֹא־קוֹלוֹֽ שָׁר!


וּמֶה עָרֵב גַּם שֵׁפֶל־צְלִיל,


בְּקוֹל דְּמָמָה דַּקָּה – שׁוֹמְעוֹ מֻקְסָם כָּלִיל…


מַה לְעֻמַּת זָמִיר – חָלִיל?


כֻּלִּי הִתְפָּעֲלוּת!.. אוֹדֶה וְלֹא אַסְתִּירָה:


גַּם פִּי לָמַד, סוֹף־סוֹף, לָשִׁיר


בְּנֹסַח זֶה שֶׁל הַזָּמִיר.


כָּמוֹהוּ בְּדִיּוּק בְּאָזְנֵיכֶם אָשִׁירָה.


רוֹצִים אַתֶּם?"" – “נִשְׁמַע!”


– ""וּבְכֵן, שִׁתְקוּ, חַכּוּ!


הֲרֵינִי מַתְחִילָה: קוּ־קוּֽ, קוּ־קוּֽ, קוּ־קוּֽ!""


*

לֹא פַּעַם צְלִיל דּוֹמֶה יַשְׁמִיעוּ בְּקוֹלָם


מְתַרְגְּמֵי שִׁירָה שֶׁל גְּאוֹנֵי־עוֹלָם.

"
