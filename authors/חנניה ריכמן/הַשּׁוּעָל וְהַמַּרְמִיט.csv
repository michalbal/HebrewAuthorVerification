,Title,Translator,Lang,Author,Text
0,הַשּׁוּעָל וְהַמַּרְמִיט,,,חנניה ריכמן,"


“לְאָן זֶה רוֹץ תָּרוּץ? מִמִּי, דּוֹדִי, תִּבְרָחָה?” –


שָׁאַל מַרְמִיט מִפִּי שׁוּעָל.


– ""אוֹי, אַל תִּשְׁאַל: נָפַלְתִּי, אַחָא,


קָרְבָּן לְשֶׁקֶר מְנֻוָּל


וְנִתְחַיַּבְתִּי, בַּתִּסְבֹּכֶת,


חוֹבַת־גָּלוּת עַל חֵטְא שֶׁל שֹׁחַד.


שָׁמַעְתָּ, בְּוַדָּאִי: מִנּוּ אוֹתִי לִהְיוֹת


שׁוֹפֵט־שָׁלוֹם בְּלוּל־עוֹפוֹת.


בִּמְלֶאכֶת־קֹדֶשׁ זוֹ פֵּרַכְתִּי גוּף וָמֹחַ,


הִדַּרְתִּי אֶת עַצְמִי מֵאֹכֶל וּמָנוֹחַ,


לֵילוֹת עָשִׂיתִי כַּיָּמִים –


וּרְאֵה: בִּשְׂכַר כָּל זֶה – אוֹתִי מַאֲשִׁימִים!


וְהַסִּבָּה? – דִּבָּה! אֱמוֹר, הֲיֵשׁ אֲפִילוּ


צַדִּיק אֶחָד בַּדּוֹר, עָלָיו לֹא יַעֲלִילוּ?


אֲנִי – וְשֹׁחַד! אֱלֹהִים!


הֲיֵשׁ עוֹד שֶׁקֶר כֹּה מַדְהִים?


אֲנִי אֶמְעַל? הַאֶשְׁתַּגֵּעַ?


אֱמוֹר בְּעַצְמְךָ, הָעֶד־נָא בִּטְוּבְךָ,


הַאִם אַתָּה עָלַי יוֹדֵעַ


דָּבָר שֶׁלֹּא כַּהֲלָכָה?""



– חָלִילָה! וְאוּלָם – רַבּוֹת רָאִיתִי, רֵעַ,


כִּי יֵשׁ נוֹצוֹת עַל פַּרְצוּפְךָ"".


*

יֵשׁ וְנוֹשֵׂא־מִשְׂרָה יַשְׁמִיעַ אֲנָחָה


כְּאִישׁ, אֲשֶׁר כִּיסוֹ שָׁכַח צוּרַת־מַטְבֵּעַ,


וּבֶאֱמֶת כָּל אִישׁ יוֹדֵעַ


שֶׁאֵין לוֹ הוֹן: לֹא בִּירֻשָּׁה,


לֹא מִנְּדֻנְיָה שֶׁל הָאִשָּׁה;


וּשְׂכַר פָּקִיד – עִנְיָן יָגֵעַ.


וּבְכֵן, אֶבְיוֹן וָרָשׁ – וּרְאֵה לְפֶתַע נֵס:


הִנֵּה רָכַשׁ מִגְרָשׁ, הִנֵּה קָנָה פַּרְדֵּס.


אָמְנָם, עַל פִּי מִשְׁפָּט מְאוּמָה לֹא תּוֹכִיחַ,


אַךְ סְפוֹר־נָא, מַה יוֹצִיא – וּמְנֵה־נָא, מָה יַרְוִיחַ…


אֵיךְ לֹא תַּגִּיד עָלָיו אֵפוֹא,


כִּי יֵשׁ נוֹצוֹת עַל פַּרְצוּפוֹ?

"
