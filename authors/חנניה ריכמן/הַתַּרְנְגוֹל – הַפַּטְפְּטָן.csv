,Title,Translator,Lang,Author,Text
0,הַתַּרְנְגוֹל – הַפַּטְפְּטָן,,,חנניה ריכמן,"


מִנְּדוּדֵי־שֵׁנָה צָמַח לְתַרְנְגוֹל


הֶרְגֵּל נִפְסָד, הֶרְגֵּל גָּרוּעַ:


תָּמִיד מַשְׁכִּים הוּא קוּם מִכֹּל –


וְאָז מַתְחִיל קוֹנְצֶרְט פָּרוּעַ:


הוּא, עִם שְׁאָר תַּרְנְגוֹלִים,


מַפְרִיעַ שְׁנַת הָעֲמֵלִים.



הַסּוּס, שֶׁכָּל הַיּוֹם עָבַד עַד כְּלוֹת־הַכֹּחַ,


נֵעוֹר בְּטֶרֶם־אוֹר מִקּוֹל אוֹתוֹ פּוֹחֵז;


יוֹקְצוֹת לִפְנֵי הַזְּמַן גַּם הַפָּרָה, הָעֵז –


מִכָּל בְּרִיָּה נִגְזָל מָנוֹחַ.



מַזְעִיק הַתַּרְנְגוֹל אֶת כָּל הַיְּשֵׁנִים:


""הֵי, קוּמוּ, עַצְלָנִים, הָקִיצוּ, בַּטְלָנִים!


וָלֹא – מְאוּמָה לֹא תַּסְפִּיקוּ!


הֵי, קוּקוּרִיֽקוּ!, קוּקוּרִיֽקוּ!""



סוֹף־סוֹף, מֵרֹב קְרִיאוֹת־הָעֹז


נִצְרָד גְּרוֹנוֹ שֶׁל הַכָּרוֹז.


בָּזֶה מוֹכִיחַ בַּעֲלִיל הוּא,


כַּמָּה חָרוּץ, פָּעִיל, יָעִיל הוּא –


מַמָּשׁ רָאוּי לִפְרָס רִאשׁוֹן –


וְאַחַר־כָּךְ הוֹלֵךְ… לִישׁוֹן.


הוּא כֹּה עָיֵף מִזְעוֹק – שֶׁאֵין לוֹ אַף יְכֹלֶת


לְהִתְעַלֵּס עִם תַּרְנְגֹלֶת.


*

גַּם בְּחֶבְרַת־אֱנוֹשׁ לֹא פַּעַם נֶחֱזֶה


מַטִּיף עַל הַבָּמָה – כַּתַּרְנְגוֹל הַזֶּה:


“עִבְדוּ־נָא, עַצְלָנִים, עִמְלוּ!” – גְּרוֹנוֹ צוֹרֵחַ,


וְאִלּוּ הוּא עַצְמוֹ – מִכָּל טִרְחָה בּוֹרֵחַ.

"
