,Title,Translator,Lang,Author,Text
0,הָאַרְנָב בְּגִלּוּפִין,,,חנניה ריכמן,"


לְרֶגֶל אֵיזֶה חַג – יוֹבֵל אוֹ יוֹם־הֻלֶּדֶת,


קִפּוֹד הִזְמִין אַרְנָב לְנִשְׁפִּיָה נֶחְמֶדֶת.


כָּל הָאוֹרְחִים יָשְׁבוּ בְּחוּג


עַל כָּל מִינֵי מַשְׁקֶה מָזוּג


וְשׂוֹחֲחוּ בְּתַעֲנוּג.


וְגַם הָאַרְנָבוֹן הִבְלִיג עַל בּוּשָׁתוֹ,


אָכַל בְּתֵאָבוֹן – וְגַם הִרְבָּה שָׁתֹה.



סוֹף־סוֹף בְּקשִׁי קָם – הָיָה אָז לֵיל דְּקַיְטָא –


וַיֹּאמֶר לַקִּפּוֹד: “שָׁלוֹם! הוֹלְכִים הַבַּיְתָה!”


– “הַאִם תּוּכַל לִצְעוֹד כַּדִּין?” –


אוֹתוֹ שָׁאַל הַמְאָרֵחַ –


""אוּלַי, תִּישַׁן וְתִתְפַּכֵּחַ:


הֲרֵי אַתָּה בְּגִלּוּפִין.


וְגַם בַּדֶּרֶךְ סַכָּנָֽה יֵשׁ:


אוֹמְרִים שֶׁכָּאן הוֹפִיעַ לַיִשׁ!""



– ""וּבְכֵן? אֲנִי בְּיַעֲרִי –


וְלֹא אִכְפַּת לִי שׁוּם אֲרִי!"" –


צוֹרֵחַ הַשִּׁכּוֹר, מָלֵא גְבוּרָה־מִיַּיִן –


""אַשְׁרָיו כִּי בְּדַרְכִּי לֹא פְּגַשְׁתִּיו עֲדַיִן!


כְּבָר בָּא הַזְּמַן לְהִפָּרַע


מִזֶּה הַזֵּד עַל כָּל הָרַע!""



כּוֹשֵׁל בְּכָל רַגְלָיו, יָצָא אוֹתוֹ בֶּן־חַיִל –


וְהֵד הַכְרָזוֹתָיו נִשְׁמָע בִּדְמִי־הַלַּיִל:


""רָאֹה רָאִינוּ כְּבָר חַיּוֹת


הַחֲשׁוּבוֹת מֵאֲרָיוֹת –


וְגַם אוֹתָן לִמַּדְנוּ לֶקַח!""



– “הֵי, אֵיזֶה כְּסִיל פֹּה מִשְׁתַּטֶּֽה כָּךְ?” –


רָטַן הַלַּיִשׁ, שֶׁיָּקַץ


מִן הַצְּרִיחוֹת כְּנֶעֱקָץ.



פִּתְאֹם רָאָה אֶת הָאַרְנָב.


מִיָּד שָׁלַח בּוֹ צִפָּרְנָיו.


“וּבְכֵן, אַתָּה הוּא זֶה, בֶּן־חֶצֶף!” –


נָהַם עָלָיו בְּשֶׁצֶף־קֶצֶף –


""תָּעֵז לִרְעוֹשׁ פֹּה בַּלֵּילוֹת –


וְעוֹד שִׁכּוֹר אַתָּה כְּלוֹט!""



מֵרֹאשׁ הַלֵּץ מֻכֵּה־הַבֹּהַל


נָגוֹז בִּן־רֶגַע כָּל הַכֹּהֶל.


“סְלִיחָה…” – גִּמְגֵּם – ""סְלִיחָה! הַרְשֵׁנִי לְהַסְבִּיר…


אָמְנָם, בִּשְׁעַת בִּקּוּר, לָגַמְתִּי לְמַכְבִּיר,


אַךְ לֹא לְשֵׁם שִׁכְרוּת: שָׁתִיתִי לְחַיֶּיך!


לִכְבוֹד הַלְּבִיאָה! לְשָׁלוֹם צֶאֱצָאֶיךָ!""


*

וְהָאַרְיֵה סָלַח – כַּפּוֹ עָזְבָה טַרְפָּהּ:


בּוֹחֵל הוּא בְּשִׁכְרוּת – אַךְ לֹא בַּחֲנֻפָּה!

"
