,Title,Translator,Lang,Author,Text
0,הָאַרְנָב,,,חנניה ריכמן,"


חַיָּה אַחַת – מִתּוֹךְ מִשְׁגֶּה מִקְרִי –


פָּגְעָה בְּקֶרֶן בָּאֲרִי.


תַּגְמוּל אוֹתוֹ שַׁלִּיט הָיָה מָהִיר כְּסַעַר:


הֻטְּלָה עַל כָּל יְצוּר מַקְרִין


חוֹבַת גָּלוּת. מֻנָּה בֵּית־דִּין


לְיַד לִשְׁכַּת מִנְהַל־הַיַּעַר.


עָלָיו לִבְדּוֹק


כָּל רֹאשׁ כַּחֹק –


וְלַעֲנֹושׁ בְּכָל הַחֹמֶר:


כָּל קַרְנוּנִי חַיָּב בְּלִי אֹמֶר


לִגְלוֹת לָעַד בְּשֶׁל קַרְנָיו!


מִיָּד אֵימַת גֵּרוּשׁ נָפְלָה עַל הָאַרְנָב.


אָכֵן, אֶפְשָׁר לִשְׁאוֹל: מַדּוּעַ?


הֲרֵי הַגְּזָר עָלָיו לֹא חָל:


לוֹ אֵין קַרְנַיִם, כְּיָדוּעַ!


אַךְ הוּא בּוֹרֵחַ – וַחֲסָל.


“תָּמִיד” – הוּא מְהַרְהֵר – בְּלִשְׁכָּאוֹת כָּאֵלּוּ


הַלַּבְלָרִים הֵם אַכְזָרִים –


וְהָעִקָּר: נוֹכְלִים גְּמוּרִים!


מָה אֶעֱשֶׂה, אִם יִתְנַכֵּלוּ


בְּשֵׁם “קַרְנַיִם” לְזַכּוֹת


אֶת שְׁתֵּי אָזְנַי הָאֲרֻכּוֹת?


אַף אִם אֶצְדַּק בַּדִּין וְלֹא אִדּוֹן לְשֵׁבֶט –


הֵן תַּעַכְרֵנִי הַסַּחֶבֶת –


כִּי אוֹי לַחַי אֲשֶׁר יִשְׁקַע


בַּיָּם־הַנְּיָר שֶׁבַּלִּשְׁכָּה!""

"
