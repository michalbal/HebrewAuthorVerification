,Title,Translator,Lang,Author,Text
0,הָעִוְרִים וְהַפִּיל  (מָשָׁל הֹדִי),,,חנניה ריכמן,"


שִׁשָּׂה בְּנֵי־הֹדּוּ, שֶׁחָשְׁקוּ


לִלְמֹד וּלְהַשְׂכִּיל,


הָלְכוּ בְּיַחַד יוֹם אֶחָד


לִרְאוֹת, מָה דְּמוּת לַפִּיל.


(אַף כִּי הָיוּ כֻּלָּם עִוְּרִים


וְלֹא רָאוּ כָּלִיל).



בִּקְרוֹב רִאשׁוֹן אֶל הָעֲנָק,


נִתְקַל בְּצַד כַּבִּיר;


קָשֶׁה, מֻצָק הָיָה הַצָּד –


מִשֵּׁשׁ הוּא וְהֵעִיר:


""מוּזָר מְאֹד, אַךְ זוֹ עֻבְדָּה:


הַפִּיל דּוֹמֶה לְקִיר!""



שֵׁנִי מִשֵּׁשׁ אֶת חָט־הַפִּיל


וְסָח בְּתִמָּהוֹן:


""כֻּלּוֹ עָגֹל, חָלָק וָחַד!


זֹאת חַשְׁתִּי אֶל־נָכוֹן.


וּבְכֵן, אוֹתוֹ יְצוּר־פְּלָאִים –


דּוֹמֶה הוּא לְכִידוֹן!""



אָז הַשְּׁלִישִׁי נִגַּשׁ לַפִּיל,


מִשֵּׁשׁ בַּיָּד וְחָשׁ


פִּתּוּל הַחֶדֶק הַגָּמִישׁ –


וּבִתְמִיהָה לָחַשׁ:


""עַכְשָׁו נְהִיר לִי טִיב הַפִּיל:


דּוֹמֶה הוּא לְנָחָשׁ!""



גַּם הָרְבִיעִי בְּמִשּׁוּשׁוֹ


אֶת הַחַיָּה בָּחַן;


נִתְקַל בַּבֶּרֶךְ וְאָמַר:


""לָמֵד אֲנִי מִכָּאן,


לְמַה דוֹמֶה מִבְנֵה הַפִּיל:


דּוֹמֶה הוּא לְאִילָן!



אֲזַי נָגַע הַחֲמִישִׁי


בָּאֹזֶן בִּלְטִיפָה –


וְסָח: ""אָכֵן מַסְקָנָתִי


בְּרוּרָה וְתַקִּיפָה!


גַּם לָעִוֵּר גָּלוּי: לַפִּיל


צוּרָה שֶׁל מְנִיפָה!""



וְאִישׁ־הַחֵקֶר הַשִּׁשִּׁי


תָּפַס אֶת הַזָּנָב.


מִיָּד הִסִּיק מַסְקָנָתוֹ


לְפִי מִשּׁוּשׁ יָדָיו:


""עַתָּה נוֹכַחְתִּי כִּי הַפִּיל


דּוֹמֶה לְחֶבֶל עָב!""



בֵּין הַשִּׁשָּׁה פָּרַץ פֻּלְמוֹס


עַד שֶׁנִּצְרַד קוֹלָם.


כָּל אִישׁ טָעַן כִּי עַל הַפִּיל –


רַק לוֹ מֻשָּׂג מֻשְׁלָם.


אַךְ, אִם בִּפְרָט צָדַק כָּל אִישׁ,


בַּכְּלָל טָעוּ כֻּלָּם!



מוּסַר הַשְׂכֵּל:



כֵּן הַפֻּלְמוֹס בֵּין אֱמוּנוֹת


שֶׁכֹּה רַבּוֹת שְׁמַעְתִּיו:


כָּל אִישׁ טוֹעֵן טַעֲנָתוֹ


מִבְּלִי הָבִין אָחִיו –


וְעַל הַפִּיל שֶׁלֹּא רָאוּ


אֵינָם פּוֹסְקִים לָרִיב!

"
