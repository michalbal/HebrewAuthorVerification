,Title,Translator,Lang,Author,Text
0,הָעַרְמוֹן,,,חנניה ריכמן,"


""אֲבוֹי, לִמּוּד הוּא יֶגַע־מֹחַ!


וְכִי כְּדַאי עַל־כָּךְ לִטְרוֹחַ?"" –


טָעַן חָנִיךְ בִּלְתִּי־חָרוּץ,


שֶׁעִם מוֹרוֹ טִיֵּל בַּחוּץ.



וּמָה הֵשִׁיב מוֹרוֹ? לֹא־כְלוּם. הוֹלְכִים הֵם הָלְאֶה.


בַּדֶּרֶךְ, עַל אֶחָד מִן הָעֵצִים,


מַבְחִין הַנַּעֲרוֹן בִּפְרִי תָּלוּי מִלְמַעְלָה –


אֱגוֹז סָגוּר וּכְסוּי קוֹצִים.


מִיָּד לַפְּרִי יָדוֹ נִשְׁלַחַת.


“בְּנִי, אַל תִּגַּע בַּפְּרִי!” – קְרָא מוֹרוֹ בְּפַחַד.


– “מַדּוּעַ?” – ""כִּי תַּכְאִיב קְלִפָּה דוֹקֶרֶת זֹאת


אֶצְבְּעוֹתֶיךָ הַפְּזִיזוֹת!


– “אַךְ בְּתוֹכָהּ גָּנוּז פְּרִי־מֶגֶד!”


– ""וְכִי יַד־אִישׁ אוֹתוֹ מַשֶּׂגֶת


בְּלִי מַדְקֵרוֹת וּבְלִי פְּגָעִים?""


– ""וּמַה בְּכָךְ? זֶה פַּחַד־הֶבֶל:


כְּדַאי, מוֹרִי, קֻרְטוֹב שֶׁל סֵבֶל


לְמַעַן פְּרִי כָּל־כָּךְ טָעִים!""



– ""כֵּן, בְּנִי – אוּלָם מִכָּךְ נוֹבַעַת


גַּם מַסְקָנָה עַל עֵץ־הַדַּעַת:


הֵן גַּם קוֹצָיו שֶׁל הַלִּמּוּד


צוֹפְנִים בִּפְנִים עַרְמוֹן חָמוּד!""

"
