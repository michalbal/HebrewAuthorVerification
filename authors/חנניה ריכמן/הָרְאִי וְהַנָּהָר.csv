,Title,Translator,Lang,Author,Text
0,הָרְאִי וְהַנָּהָר,,,חנניה ריכמן,"


עַל דְּבַר־אֱמֶת וּדְבַר־מוּסָר,


שֶׁהֵם אוֹיְבֵי מַלְכֵי־הָרֶשַׁע,


שַׁלִּיט עָרִיץ הִרְשִׁיעַ שַׂר:


גַּרְדּוֹם – עָנְשׁוֹ עַל זֶה הַפֶּשַׁע.



בִּקֵּשׁ הַשַּׂר־הַפִילוֹסוֹף


מֵאֵת מַלְכּוֹ, לִפְנֵי הַסּוֹף,


שֶׁיִּנָּתֵן לוֹ לְהוֹפִיעַ


וּלְהַשְׁמִיעַ


אֶת קוֹלוֹ:


לֹא לְבַקֵּשׁ חֶמְלָה – חָלִילָה, לֹא וָלֹא!


חֶפְצוֹ – רַק לְסַפֵּר לַמֶּלֶךְ מְשָׁלוֹ.


הַמֶּלֶךְ, שֶׁגָּזַר דִּינוֹ בִּמְלוֹא־הַחֹמֶר,


נֵאוֹת לַבַּקָּשָׁה. פָּתַח הַשַּׂר וַיֹּאמֶר:



הָיֹה הָיָה יַלְדּוֹן פָּרוּעַ וּפִרְאִי.


רָאָה הוּא יוֹם אֶחָד אֶת פַּרְצוּפוֹ בִּרְאִי –


וְנִתְמַלֵּא חֵמָה בּוֹעֶרֶת


עַל צוּרָתוֹ הַמְּכֹעֶרֶת.



מִיָּד תָּפַס פַּטִּישׁ. הַךְ! – וְהָרְאִי נִשְׁבָּר.


שָׂמֵחַ הַפִּרְחָח עַל נְקָמָה נִצַּחַת.


אַךְ – אוֹי! – לְמָחֳרָת מַרְאֶה לוֹ הַנָּהָר


אוֹתָהּ הַדְּמוּת הַנֶּאֱלַחַת.



שׁוּב אֵין מָנוֹס מִן הַכְּלִמָּה!


שׁוּב לֹא תּוֹעִיל לוֹ נְקָמָה:


אֶת הַנָּהָר, אֲשֶׁר יָצַֽר יָהּ,


אֵין לְהַשְׁמִיד כְּאַסְפַּקְלַרְיָה!



בּוֹשׁ, הַשַּׁלִּיט! אֲנִי – הָרְאִי:


תּוּכַל לִשְׁבּוֹר מַכְשִׁיר אַרְעִי;


אַךְ יֵשׁ נָהָר גָּדוֹל, הַמְכֻנֶּה הִיסְטוֹרְיָה –


וְהוּא שֶׁיְּלַמֵּד עָלֶיךָ קַטֵּגוֹרְיָה"".


*

הַמֶּלֶךְ זֻעֲזַע; רָשְׁמוֹ הָיָה כַּבִּיר.


לַשַּׂר נָתַן הוּא דְרוֹר וְאשֶׁר תַּחַת־שֶׁמֶשׁ…


חַכּוּ מְעַט, סְלִיחָה! – חִיְּבוֹ גָּלוּת־סִיבִּיר:


וָלֹא – יַחְשׁוֹב כָּל אִישׁ: מָשָׁל הוּא וְלֹא מֶמֶשׁ!

"
