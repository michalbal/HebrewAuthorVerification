,Title,Translator,Lang,Author,Text
0,הָרֹאשׁ וְהָרַגְלַיִם,,,חנניה ריכמן,"


עָיְפוּ רַגְלֵי־אָדָם מִטֹּרַח הָרִיצוֹת


עַל רְצִיפִים קָשִׁים, בַּחוֹל וּבַבִּצּוֹת;


סַבְלָנוּתָן פָּקְעָה אֵי־פַעַם


וְאֶל הָרֹאשׁ דִּבְּרוּ בְּזַעַם:



""מַדּוּעַ־זֶה תִּשְׁלוֹט עָלֵינוּ כְּרוֹדָן?


וְכִי הֶפְקֵר לֵךָ – רַגְלַיִם וּכְבוֹדָן?


בַּיּוֹם וְאַף בַּלֵּיל, בַּקַּיִץ וּבַחֹרֶף


תַּעֲבִידֵנוּ, רֹאשׁ קְשֵׁה־עֹרֶף!


בְּכָל שָׁעָה, בְּכָל מַצָּב,


נָרוּץ אֶל כָּל אֲשֶׁר תְּצַו –


בְּסַנְדָּלִים, בְּנַעֲלַיִם,


בְּמַגָּפַיִם, עַרְדָּלַיִם…


תִּכְפֶּה עָלֵינוּ לְמַכְבִּיר


עֲמַל־הַפֶּרֶךְ שֶׁל אָסִיר –


וּבְעַצְמְךָ תֵּשֵׁב לְמַעְלָה,


וְהַטִּרְחָה מִמְּךָ וָהָלְאָה.


תָּשִׂיחַ בְּאָפְנָה, בְּעִנְיְנֵי־חֶבְרָה,


בְּמֶזֶג־הָאֲוִיר הַנּוֹחַ אוֹ הָרָע.


אַף בָּנוּ, לִפְעָמִים, בְּלֵצָנוּת תָּשִׂיחָה,


וְלֹא אַחַת נִסְפּוֹג עֻקְצֵי־לִגְלוּג מִפִּיךָ.


הַכְּלָל, תִּרְאֵנוּ כְּהֶפְקֵר,


כִּכְלִי־מִשְׂחָק וְלֹא יוֹתֵר!""



– “שִׁתְקוּ־נָא, חֲצוּפוֹת!” – הָרֹאשׁ אוֹתָן הִפְסִיק –


""וָלֹא – עַל כָּרְחֲכֶן מִיָּד אֶתְכֶן אַשְׁתִּיק!


הַתְמַגְּרוּ שִׁלְטוֹן־הַקֶּבַע,


אֲשֶׁר נִתַּן לִי מִן הַטֶּבַע?""



– ""אָכֵן, נוּכַל עוֹד לְהַשְׁלִים


עִם הֱיוֹתְךָ בֵּין הַמּוֹשְׁלִים.


אַךְ, לְפָחוֹת, אַל־נָא תַּפְרִיֽז עוֹד


בַּהֲבָלִים אוֹ בְּקַפְּרִיֽזוֹת!


אִם יֵשׁ לֵךָ, אָמְנָם, הַזְּכוֹת לִהְיוֹת מוֹשֵׁל,


הֲרֵי גַם לָנוּ יֵשׁ… הַזְּכוּת לְהִכָּשֵׁל.


וְאִם הָרֶגֶל – יִקָּרֶה לָהּ


בַּדֶּרֶךְ נֶגֶף: צוּר אוֹ סֶלַע –


אוּלַי, אַתָּה תִּהְיֶה זָב דָּם,


הוֹד מַלְכוּתְךָ, הָרֹאשׁ הָרָם!""


*

כָּל אִישׁ וָאִישׁ מֵבִין, מָה רֶמֶז הֶעֱלֵיתִי,


אַךְ – הַס מִלְּפָרֵשׁ! הַמְּפַטְפֵּט הוּא פֶּתִי.

"
