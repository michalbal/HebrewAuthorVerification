,Title,Translator,Lang,Author,Text
0,הגן הזוגולוגי,,,חנניה ריכמן,"

""נוּ מָה רָאִיתָ, דָּנִיּאֵל,


עִם כַּלָּתְךָ פִּתְאֹם לִבְרוֹחַ?


וְכִי הוֹרֶיהָ שֶׁל יָעֵל


הָיוּ מוֹנְעִים בְּרִיתְכֶם בְּכֹחַ?""

– ""הַמַּעֲשֶׂה הֲרֵיהוּ כָּךְ:


בַּנְּדוּנְיָה לֹא הֶאֱמַנְתִּי,


וְהַרְפַּתְקָה שֶׁל “וַיִּבְרַח” –


זֶה, לְפָחוֹת, עִנְיָן רוֹמַנְטִי!""


 
כִּשְׁרוֹן פְּלָאִים

“אַתָּה אוֹהֵב אוֹתִי מְאֹד?” –


שׁוֹאֶלֶת רוּת וּמִתְפַּנֶּקֶת


בְּצִפִּיָּה לְמַחְמָאוֹת.


– “נוּ, כֵּן” – עוֹנָה לָהּ דָּן בְּשֶׁקֶט.

אַךְ כַּמּוּבָן לֹא דַּי לְרוּת


בְּמַעֲנֶה כָּל כָּךְ פָּשׁוּט.


– “אַתָּה חוֹשֵׁב” – הִיא שׁוּב שׁוֹאֶלֶת –


""שֶׁאֵין מָשְׁלִי בִּבְנוֹת־הַחֶלֶד?


שֶׁיָּפְיָפִיתִי מִכֻּלָּן?""


– “נָכוֹן מְאֹד” – עוֹנֶה לָהּ דָּן.

– “אַתָּה חוֹשֵׁב” – הִיא שׁוּב שׁוֹאֶלֶת –


""כִּי שְׁתֵּי עֵינַי הֵן יָם־שֶׁל־תְּכֵלֶת?


כִּי שִׂפְתוֹתַי – פִּרְחֵי־שׁוֹשָׁן?""


– “מֵאָה אָחוּז!” – עוֹנֶה לָהּ דָּן.



– ""הוֹ, דָּן!' – בְּנֶפֶשׁ מִתְמוֹגֶגֶת,


אוֹמֶרֶת רוּת, כֻּלָּהּ חוֹגֶגֶת:


""הוֹ, דָּן! לְךָ כִּשְׁרוֹן־פְּלָאִים


לוֹמַר דְּבָרִים כָּל־כָּךְ נָאִים!..""


*
 
עוֹנַת־חִשּׁוּב – וְעוֹנַת־כִּשּׂוּף

בִּסְתָו אָמְרָה לַחֲתָנָהּ


עַלְמָה יוֹכֶבֶד: ""לֹא אַתִּיר עוֹד


שׁוּם דִּבּוּרִים עַל חֲתֻנָּה


עַד שֶׁתַּחְסוֹךְ אַלְפַּיִם לִירוֹת!""

בָּא הָאָבִיב הַמְלַבְלֵב,


הַמְעוֹרֵר עֶרְגָּה בַּלֵּב.


הַבַּחוּרָה בִּקְשָׁה: ""עֲנֵה־נָא:


כַּמָּה חָסַכְתָּ לִי עַד הֵנָה?""

– “אוֹי וַאֲבוֹי! שְׁלֹשִׂים וָשֵׁשׁ” –


עָנָה הָעֶלֶם מִתְיָאֵשׁ.



– “שְׁלֹשִׁים וָשֵׁשׁ?” – חָזְרָה יוֹכֶבֶד,


וְעוֹר־פָנֶיהָ קְצָת הִסְמִיק:


""שְׁלֹשִׁים וָשֵׁשׁ? אֲנִי חוֹשֶׁבֶת


שֶׁזֶּה, בְּעֵרֶךְ, כְּבָר מַסְפִּיק"".


*
 
תְּפִלַת עַלְמָה


“אֵלִי!” – נָשְׂאָה תְּפִלָּה עַלְמָה


עַל אֲהוּבָהּ בַּמִּלְחָמָה:


""הַחְזֵר אוֹתוֹ מִמַּאֲבָק


בָּרִיא, שָׂמֵחַ – וְרַוָּק!""

 
סְחוֹר־סְחוֹר


בֶּן־כְּפָר בַּיְשָׁן רוֹצֶה לִשְׁפּוֹךְ


רִגְשֵׁי לִבּוֹ – אַךְ הוּא נָבוֹךְ.



“עַל מָה חוֹשֵׁב אַתָּה, אֵיתָן?” –


שׁוֹאֶלֶת רוּת אֶת הַבַּיְשָׁן.

– ""אִם… יַסְכִּים אָחִי שַׁבְּתַי


לַחְלוֹב תַּחְתַּי אֶת פָּרוֹתַי…""

– “הַאִם נִהְיֵיתָ כֹּה חַלָּשׁ?”


– “עָלַי לָצֵאת לְיֶרַח־דְּבַשׁ!”

– “אַתָּה עוֹמֵד לְהִתְחַתֵּן?”


– “כֵּן… אִם תֹּאמְרִי לִי, רוּתִי, כֵּן!”


*
 
סִמָּן מֻבְהָק


הוּא ‘הִתְוַדָּה’ וְהֶחֱרִישׁ.


הִיא שָׁאֲלָה בִּבְרַק־עֵינַיִם:


""מָתָי הִתְחַלְתָּ לְהַרְגִּישׁ


כִּי הִתְאַהַבְתָּ בִּי, אֶפְרַיִם?""

– ""עֵת שַׂמְתִּי לֵב לָרִאשׁוֹנָה


כִּי הִתְרַגַּזְתִּי עַל מַכֶּרֶת,


אֲשֶׁר חָזְרָה וְטָעֲנָה


כִּי אַתְּ טִפְּשָׁה וּמְכֹעֶרֶת"".


*

 
בְּרוּכִים הַבּוֹרְחִים!


הַכֹּל תֻּכְנַן כַּהֲלָכָה.


הִגִּיעַ עֶרֶב הַבְּרִיחָה.

אַמְנוֹן הִכְנִיס רֹאשׁוֹ אֶשְׁנַבָּה.


מַהֵר!"" – קָרָא בְּקוֹל מַבְהִיל.


הַבַּחוּרָה קָפְצָה בְּחִיל:


– “הַס! אַל תִּצְעַק! תָּעִיר אֶת אַבָּא!”

צָחַק: ""שַׁטְיָה שֶׁבָּעוֹלָם,


אָבִיךְ מַחְזִיק אֶת הַסֻּלָּם!""

 
עֵצוֹת1


""הוֹי, עוּצָה לִי, רֵעַ, כַּדָּת וְכַדִּין


עֵצָה שֶׁל בַּר־דֵּעַ בִּדְבַר נִשּׂוּאִין.


עָכְרָה אֶת נַפְשִׁי הַבְּדִידוּת הַבִּישָׁה…""


– וּבְכֵן, יְדִידִי – עֵת לָקַחַת אִשָּׁה.

""וּמָה אִם, חָלִילָה, אֶטְעֶה בִּבְחִירָה?


הֲרֵי הָעִנְיָן יִגָּמֵר בְּכִי־רָע.


אִשָּׁה, יְדִידִי, לֹא כְּפָפָה, לֹא אַרְנָק…""


– אִם כֵּן, יְדִידִי, הִשָּׁאֶר־נָא רַוָּק!



""רַוָּק? וְהַחֵשֶׁק גָּדוֹל הוּא כָּל־כָּךְ…


הֲרֵי הִיא נֶחְמֶדֶת, טוֹבָה כְּמַלְאָךְ,


תַּמָּה, בַּיְשָׁנִית, עֲדִינָה, רְגִישָׁה…""


– וּבְכֵן, יְדִידִי, קָח אוֹתָהּ לְאִשָּׁה!



""וּמָה אִם יָבוֹא אֵיזֶה גֶּבֶר אַחֵר


וְרֹאשׁ זוּגָתִי, מְנֻּוָּל, יְסַחְרֵר?


הֲרֵי בְּקַרְנַיִם רֹאשִׁי לֹא חָשַׁק…""


– ""אִם כֵּן, יְדִידִי, הִשָּׁאֶר־נָא רַוָּק!



""כֵּן, קַל לְהַגִּיד!.. לוּ יָדַעְתָּ, מָה קַּר


לִחְיוֹת בְּעוֹלָם עֲרִירִי וְעָקָר.


וְיַד הָאִשָּׁה כֵּנָה חַמָּה וּגְמִישָׁה…""


– וּבְכֵן, יְדִידִי, יֵשׁ לָקַחַת אִשָּׁה!

""וּמָה אִם אִשְׁתִּי תְּבַלְבֵּל אֶת רֹאשִׁי?


וּמָה אִם תִּגְזוֹל מְנוּחָה מִנַּפְשִׁי?


קַפְּרִיסוֹת־אִשָּׁה הֵן דִּבּוּק מְדֻבָּק…""


– אִם כֵּן, יְדִידִי, הִשָּׁאֶר־נָא רַוָּק!



""כֵּן, קַל לְהַגִּיד… וַאֲנִי כֹּה לָהוּט


אַחֲרֵי אוֹתוֹ עֹנֶג נִפְלָא שֶׁל אַבְהוּת.


הַבֵּן הַיּוֹרֵשׁ הוּא עַצְמוֹ יְרֻשָּׁה…""


– וּבְכֵן, מָה תַּמְתִּין? אוּץ לָקַחַת אִשָּׁה!



""וּמָה אִם כָּל פַּעַם תֵּלֵד תְּאוֹמִים?


הֲרֵי גַּם כָּזֹאת יֶאֱרַע לִפְעָמִים.


מִנַּיִן מָמוֹן לְכֻלָּם יְסֻפַּק?..""


– אִם כֵּן, יְדִידִי, הִשָּׁאֶר־נָא רַוָּק!

""אַךְ אִם יִגְדְּלוּ הַבָּנִים אַחְרֵי־כֵן


הֲרֵי זוֹ מִשְׁעֶנֶת לָאָב הַזָּקֵן.


מִכָּל הַצָּרוֹת בִּזְכוּתָם אֶוָּשַׁע…""


– וּבְכֵן, אַל פִּקְפּוּק: לֵךְ וּזְכֵה בְּאִשָּׁה!



""וּמָה אִם תִפּוֹל הָאִשָּׁה לְמִשְׁכָּב?


הֲרֵי כָּל הָעֹל אָז יִפּוֹל עַל הָאָב.


כֵּיצַד אֲטַפֵּל בְּתִּינוֹק וְדַרְדַּק?..""


– אִם כֵּן, יְדִידִי, הִשָּׁאֶר־נָא רַוָּק!



""יוֹעֵץ שֶׁכָּמוֹךָ! חֶרְפָּה וּבוּשָׁה!


אִם כָּכָה, אֵלֵךְ וְאֶשָּׂא לִי אִשָּׁה!


בָּרְכֵנִי־נָא, רֵעַ, מֵיטַב הַבְּרָכוֹת –


וּשְׁלַח עֲצוֹתֶיךָ לְכָל הָרוּחוֹת!""

 
שְׁתֵּי פְּלִיאוֹת


כַּלָּה אַחַת לֹא־צְעִירָה –


וְלָהּ “עָבָר” גָּדוֹל –


אָמְרָה ""סִפַּרְתִּי בְּלִי מוֹרָא


לַחֲתָנִי הַכֹּל!""



אַחַת מִבְּנוֹת־הַחֲבוּרָה


קָרְאָה: “הוֹי, אֵיזֶה מִין גְּבוּרָה!”


וְהַשְׁנִיָה – בְּתִמָּהוֹן:


הוֹי, אֵיזֶה זִכָּרוֹן!""


*

 
רֶמֶז דַּק לְרַוָּק


הַמְּחַזֵּר הָיָה בַּיְשָׁן,


וְהָעַלְמָה – זְרִיזָה.


לָכֵן אָמְרָה לוֹ לַבַּטְלָן


בְּדֶרֶךְ־רְמִיזָה:



""יֵשׁ בַּלִּבִּי סָפֵק גָּדוֹל:


הַאִם מִן הָרָאוּי,


שֶׁאֶתְהַלֵּךְ לְעֵין־הַכֹּל


עִם אִישׁ בִּלְתִּי־נָשׂוּי"".

 
עָתִיד מַזְהִיר


בָּחוּר נָשַׁק לְבַחוּרָה.


מִיָּד חִיְּכָה לוֹ וְאָמְרָה:


""נַשְּׁקֵנִי שׁוּב, בָּחוּר עַז־מֵצַח,


וְאָנֹכִי – שֶׁלְּךָ לָנֶצַח!""



– “שָׁלוֹם!” הֵשִׁיב לָהּ בִּקְצָרָה:


“תּוֹדֶה בְּעַד הָאַזְהָרָה!”

 
רִאשׁוֹן־רִאשׁוֹן חָבִיב


“אֲנִי רִאשׁוֹן שֶׁאַתְּ אוֹהֶבֶת?” –


שָׁאַל שִׁמְשׁוֹן אֶת פִּי יוֹכֶבֶד.



– ""הוֹי, מִפְּנֵי מָה כֻּלְכֶם, שִׁמְשׁוֹן,


פּוֹזְמִים תָּמִיד אוֹתוֹ פִּזְמוֹן?


וַדַּאי, אַתָּה הוּא הָרִאשׁוֹן!""

 
בְּרֵרָה מְשֻׁלֶּשֶׁת


בָּחוּר קָרָא מִתּוֹךְ תִּגְנַחַת:


“אֵיךְ אֶעֱזוֹב אוֹתָךְ, מִרְיָם?”


הַבַּחוּרָה עָנְתָה בְּנַחַת:


“בְיַבָּשָׁה, אֲוִיר – אוֹ יָם!”

 
עֶבֶד נִרְצָע שֶׁלֹּא נִרְצָה


“גְּבִרְתִּי!” – קָרָא אוֹהֵב טַרְחָן:


“אֲנִי עַבְדֵּךְ הַנֶּאֱמָן!”



– יָפֶה! אֵם כָּךְ הוּא הַדָּבָר,


אַתָּה כְּבָר עֶבֶד מְשֻׁחְרָר!""

*
 
שְׂפָתַיִם מְחַפְּשׂוֹת שָׂפָה


""פִּי מְחַפֵּשׂ, יֵקִירָתִי,


מִלִּים לְרֹב אַהֲבָתִי!""

– וּבְכֵן, סָבוּר אַתָּה כְּסִילוֹן,


שֶׁלְּחָיַי הִנָּן מִלּוֹן?""


*

 
כָּרָגִיל


“הֲתִתְאַבֵּד, אִם אֲסָרֵב?” –


הִיא שָׁאֲלָה בְּרַעַד־לֵב.



– “וַדַּאי!” – הֵשִׁיב לַשְּׁאֵלָה:


“זוֹ תְּגוּבָתִי הַרְגִּילָה!”

*

הַבָּחוּר הַמְאֹהֵב:


“זִיו־ּיָפְיָהּ – כְּאוֹר־כּוֹכָב!”


חַבֵרוֹ: ""עִרְבַּבְתָּ, פֶּתִי,


קֶסֶם קוֹסְמִי – וְקוֹסְמֶטִי!""


*


לַחֲנוּת נִכְנַס פִּרְחָח:


“עִפָּרוֹן!”


– “קָשֶׁה אוֹ רַךְ?”


– “רַךְ!” – עָנָה בְּגַאֲוָה:


“לְמִכְתָּב שֶׁל אַהֲבָה!”

*

לְעוֹלֶה חָדָשׁ יָגַע


הַשַּׁדְּכָן לִמְצוֹא זוּגָה.


– ""שְׁמַע! – הֵשִׁיב לוֹ: ""אַל תִּדְאַג:


אָנֹכִי כְּבָר מְזוּגָג!""

*


“מְזוּגָג” מִשֹׁרֶשׁ זוּג –


זֶה, אָמְנָם, סִלּוּף דִּקְדוּק,


אַךְ גַּם בּוֹ – רַמְזוּז טָמִיר:


גַּם זִוּוּג – דָּבָר שָּבִיר.


*


הָאָבִיב הוּא הַתְּקוּפָה


שֶׁל הַנֶּפֶשׁ הַתְּקוּפָה.


הַדָּבָר הַזֶּה אָמוּר


בַּתּוֹקֵף שֶׁשְּׁמוֹ אַמוּר.

*


אַל תִּלְעַג־נָא, עוּל־יָמִים,


לְסִבְלוֹת אוֹהֵב תָּמִים:


בְּאַשְׁפַּת חִצֵּי־אַמוֹר


גַּם לְךָ אֶחָד שָׁמוֹר.


*


בַּתְּקוּפָה שֶׁל הַחִזּוּר


גַּם קַמְּצָן נוֹהֵג פִּזּוּר,


אַךְ בּוֹחֵל בּוֹ בִּמְהִירוּת –


וְחוֹזֵר לַחֲזִירוּת.


*


דַּעְתֵּנוּ מִתְלַהֶבֶת –


נִשְׁמָתֵנוּ מִתְאַהֶבֶת;


דַּעְתֵּנוּ מִתְקָרֶרֶת –


טָעוּתֵנוּ מִתְבָּרֶרֶת.

 
הַמִּכְשׁוֹל הַיְחִידִי

נָשׂוּי אֶחָד קִיֵּם מִצְוָה


שֶׁל אֱמוּנִים… לַאֲהוּבָה:


כִּמְעַט עֶשְׂרִים שָׁנָה בְּלִי־הֶרֶף


הָלַךְ אֵלֶיהָ עֶרֶב־עֶרֶב.



בְּמוֹת אִשְׁתּוֹ, אָמְרוּ רֵעָיו,


בַּהֲסִבָּם עִמּוֹ בְּצַוְתָּא:


""וּבְכֵן, יָכוֹל אַתָּה עַכְשָׁו


לָשֵׂאת אֶת זוֹ אֲשֶׁר אָהַבְתָּ!""

– “לֹא, יְדִידַי הַחֲבִיבִים!” –


עָנָה הָאִישׁ.


– “וּמָה הַמֶּנַע?”


– פָּשׁוּט מְאֹד: אִם אֶשָּׂאֶנָּה,


לְאָן אֵלֵךְ בָעֲרָבִים?""


*
 
קֵרֵח מִכָּאן וּמִכָּאן

אִשָּׁה נִקְרֵאת “חֶצְיוֹ” שֶׁל אִישׁ.


לָכֵן, אִם בַּעַל־חֶפֶז


נוֹשֵׂא לוֹ שְׁתַּיִם – עֵסֶק בִּישׁ:


הוּא נַעֲשֶׂה לְאֶפֶס.

 
תּוֹלְדוֹת זוּג


בְּעוֹדֵנוּ “מְחַזֵּר”,


הִיא שָׁמְעָה – וְהוּא דִּבֵּר;

בִּהְיוֹתָם אִשָּׁה וְאִישׁ,


הִיא דִבְּרָה – וְהוּא הֶחְרִישׁ;

וּבַסּוֹף “דִּבְּרוּ” שְׁנֵיהֶם –


וְהִקְשִׁיבוּ שְׁכֵנֵיהֶם.

*
 
הֶבְדֵּל דַּק

אִם הַגְּבֶרֶת מֵאַחֶרֶת,


סָח הַבַּעַל: “מַה קָרָה?”


וְהַאִם הוּא אֵחֵר הַבַּיְתָה,


הִיא שׁוֹאֶלֶת: “מַכָּרָה?”

 
שָׂכָר שֶׁל תִּקוּן־זָכָר


מֵפִיר־נִדְרוֹ הוּבָא לְדִין


עַל הִשְׁתַּמְּטוּת מִנִּשּׂוּאִין.



אַחַר טִעוּן הַבַּחוּרָה,


הֵחֵל שׁוֹפְטָם בַּחֲקִירָה:



– ""הַאִם חָדַלְתָּ לְעַשֵּׁן


בְּהַשְׁפָּעַת עַלְמָה זוֹ?"" – “כֵּן!”



""הַאִם הִצְלִיחָה לְרַסֵּן


אֶת שִׁכְרוּתְךָ הַכְרוֹנִית?"" – “כֵּן!”



""הַאִם הִצְלִיחָה לְתַקֵּן


אֶת סִגְנוֹנְךָ הַגַּס?"" – “כֵּן, כֵּן!”



– ""וּבְכֵן, מַדוּעַ תְּמָאֵן


עִמָּהּ עַכְשָׁו לְהִתְחַתֵּן?""



עַל כָּךְ הֵשִׁיב לוֹ הַנִּתְבָּע


בְּהוֹקָרָה עַצְמִית רַבָּה:



– ""אֲנִי, אַחְרֵי כָּזֶה תִּקוּן,


שֶׁוֶּה שִׁדוּךְ יוֹתֵר הָגוּן!""

 
בֵּין חֻפָּה לְקֻפָּה
*

רוֹדֵף מָמוֹן “נָפַל בַּפַּח”:


אֲרוּסָתוֹ יְפַת־הָעַיִן


חָסְרָה נָדָן – וְהוּא גָנַח:


“אֲנִי יוֹצֵא בְּחֵן וָאַיִן!”

*


לִפְנֵי חֻפָּה דָּרַשׁ חָתָן


נָדָן מִבַּת־הַזּוּג:


“אֶצְלִי הָעֵסֶק” – הוּא טָעַן –


“קוֹדֵם לַתַּעֲנוּג!”


*

 
קֻשְׁיַת רַוָּק


""דָּבָר מוּזָר! הֲרֵי תַּרְבּוּת


גִּלְּתָה כָּל סוֹד כָּמוּס:


פָּנָס בְּלִי נֵפְט, מִבְרָק בְּלִי חוּט


וַעֲגָלָה בְּלִי סוּס;



וְאֵיךְ אֶפְשָׁר שֶׁהַתַּרְבּוּת


אֵינֶנָּה יְכוֹלָה


לִמְצוֹא דָּבָר כָּל־כָּךְ פָּשׁוּט:


נָדָן לְלֹא כַּלָּה?""

 
הוֹן־מְחַזֵּר


""הַמְּחַזֵּר שֶׁלִּי אִבֵּד


אֶת כָּל כַּסְפּוֹ"" – סִפְּרָה בַּת־חֶמֶד.



– “מָה תַּעֲשִׂי, אֵפוֹא, כָּעֵת?” –


קָרְאָה שׁוֹמַעַת מְרַחֶמֶת.



– ""אַשְׁקִיעַ שְׁלִישׁ בְּהַגְרָלוֹת –


וּבַיִּתְרָה אֶקְנֶה שְׂמָלוֹת!""


*
 
מִשְׁתַּמֵּט


“נוֹכֵל!” – רָטְנָה לִיזֶטָה – “בְּלוֹפֵר!”


– “מִי?”


– ""בַּחוּרִי! תְּבַעְתִּיו לְדִין


עַל הִתְחַמְּקוּת מִנִּשּׂוּאִין;


הָיָה חַיָּב לָתֵת לִי כֹּפֶר,


אַךְ הוּא קַמְּצָן – וְהִשְׁתַּמֵּט…""


– “כֵּיצַד?”


– “הִסְכִּים אוֹתִי לָשֵׂאת”.

 
מְהַלֵּךְ בִּגְדוֹלוֹת


בֵּין שְׁנֵי רֵעִים נָפְלָה שִׂיחָה


עַל דְּבַר סִדְרֵי־הַמִּשְׁפָּחָה.



“אֵין לְאִשְׁתִּי דֵעָה כְּזַיּת” –


אָמַר שִׁמְעוֹן: ""אֲנִי גוֹרֵס


כִּי רַק עָלַי לִמְשׁוֹל בַּבַּיִת:


הֲרֵי אֲנִי הַמְפַרְנֵס!""



– “לֹא, לֹא! חֲבָל עַל הָאִשָּׁה לִי” –


עָנָה לוֹ גָד בְּפַתּוֹס רַב:


""לָכֵן, בְּאֹרַח לִיבֶּרַלִי,


קָבַעְתִּי סֵדֶר מְעֹרָב:



אֲנִי בִּלְבַד מַחְלִיט בְּשֶׁקֶט


בְּכָל גְּדוֹלֵי־הָעִנְיָנִים –


וְהָאִשָּׁה שֶׁלִּי פּוֹסֶקֶת


בְּעִנְיָנֵי יוֹם־יוֹם קְטַנִּים"".

– “וּמָה הַגְּבוּל, אֵפוֹא, עֲנֵה־נָא!”


וְגָד עָנָה בְּשֵׁפֶל־קוֹל:


""מֵחֲתֻנָּה שֶׁלִּי עַד הֵנָּה


עוֹד לֹא קָרָה עִנְיָן גָּדוֹל"".

 
הָאִשָּׁה הָאַחֶרֶת

אָמַר הַבַּעַל הַצָּעִיר


בְּ“יֶרַח־דְּבַשׁ” לַגְּבֶרֶת:


""שׁוּב לֹא אַבִּיט בְּכָל הָעִיר


עַל שׁוּם אִשָּׁה אַחֶרֶת!""



– “תַּבִּיט, אִישִׁי הַנֶּאֱהָב”


עָנְתָה אִשְׁתּוֹ בְּנַחַת:


""אִמִּי הֶחְלִיטָה מֵעַכְשָׁו


לָדוּר עִמָּנוּ יַחַד!""

 
בָּא לַעֲקוֹץ – וְנֶעֱקַץ

כִּכְלוֹת מַסָּע שֶׁל “יֶרַח־דְּבַשׁ”
אָמַר הַבַּעַל הֶחָדָשׁ:

""יַקִּירָתִי, בִּמְלוֹא הַחֶלֶד


אֵין שׁוּם יְצוּר בְּלִי חֶסְרוֹנוֹת!


אָכֵן, יִהְיֶה זֶה לְתוֹעֶלֶת,


אִם, בִּרְשׁוּתֵךְ, אַתְחִיל לִמְנוֹת


מִגְרְעוֹתַיִךְ הַקְּטַנּוֹת…""



בְּרַם, נְאוּמוֹ הַגֶּ’נְטֶלְמֶנִי


שֻׁסַּע מִיָּד בְּקוֹל חָרִיף:


""הֵן יְדוּעוֹת לִי – אַל תַּטִּיף


הֲלֹא הֵן־הֵן מָנְעוּ מִמֶּנִּי


לְהִנָּשֵׂא לְאִישׁ עָדִיף!""

 
הַבַּעַל הַטָּרוּד

– ""צָפוּי לִי, מֹתֶק, עֶרֶב־טֹרַח.


אִם לֹא אֶחְזוֹר לָאֲרוּחָה,


אֶשְׁלַח פִּתְקָה"".


– ""תּוֹדָה! אֵין צֹרֶךְ


כְּבָר מְצָאתִיהָ בְּכִיסְךָ"".

 
דֵּעוֹת נָעוֹת – וְרִיב יַצִּיב

פִּתְאֹם (קָשֶׁה לוֹמַר, מַדּוּעַ)


קָם בֵּין אִשָּׁה לַבַּעַל רִיב –


וּשְׁמוֹת־חִבָּה מִמִּין יָדוּעַ


פָּרְחוּ מִפִּיהָ וּמִפִּיו.



סוֹף־סוֹף, הַבַּעַל הִתְפַּכַּח:


“נֶחְדַּל מֵרִיב” – אָמַר בְּשֶׁקֶט:


""הֵן זֶה עִנְיָן שֶׁל מַה בְּכָךְ.


אֲנִי מוֹדֶה שֶׁאַתְּ צוֹדֶקֶת"".



– אַתָּה מוֹדֶה בְּצִדְקָתִי?"" –


רָגְזָה הַגְּבֶרֶת שִׁבְעָתַיִם –


""זֶה לֹא יַצִּיל אוֹתְךָ: בֵּינְתַיִם


אֲנִי שִׁנִּיתִי דַעְתִּי!""


 
מַחְמָאָה שֶׁל עַנְוְתָן

נָשׂוּי הוֹדָה וִדּוּי מַתְמִיהַּ:


""יִתְרוֹן־הַטַּעַם לְאִשְׁתִּי!


הָרְאָיָה – שֶׁבְּחַרְתִּיהָ,


בְּעוֹד שֶׁהִיא – בָּחְרָה אוֹתִי!""

 
סֶלַע הַמַּחְלֹקֶת

פְּלוֹנִי צִלְצֵל לְיַד הַדֶּלֶת –


וְכַאֲשֶׁר פָּתַח לוֹ יֶלֶד,


בִּקֵּשׁ: ""הוֹאֵל נָא בְּטוּבְךָ,


לִקְרוֹא לְרֹאשׁ־הַמִּשְׁפָּחָה!""

בְּרֶגַע זֶה הֻפְרַע הַשֶּׁקֶט:


בְּתַעֲרֹבֶת מַחְרִישָׁה


פָּרְצוּ מִדֶּלֶת מְרֻחֶקֶת


קוֹלוֹת שֶׁל גֶּבֶר וְאִשָּׁה.

אָמַר הַיֶּלֶד: ""בּוֹא־נָא פְּנִימָה


וְשֵׁב־הַמְתֵּן שָׁעָה קַלָּה:


זוֹ בְּדִיּוּק הַשְּׁאֵלָה,


שֶׁבָּה עוֹסְקִים אָבִי וְאִמָּא!""


 
נִסֵּי־נִשּׂוּאִין

בְּרִית צֶמֶד־חֶמֶד מְלֻכָּד


הוֹפֶכֶת שְׁנַיִם לְאֶחָד:


דּוּקְרָב שְׂפָתַיִם – נֶשֶׁק חַד –


קוֹבֵעַ, מִיהוּ הָאֶחָד.


 
אֵרוּחַ נְדִיב־רוּחַ

אֲדוֹן־הַבַּיִת בְּעַצְמוֹ


נִכְנַס אֶל הַטַּבַּחַת:


""מָחָר תַּגִּיעַ חוֹתַנְתִּי.


הִכּוֹנִי לָאוֹרַחַת!

הֵא רְשִׁימַת מַאֲכָלִים


הָעֲרֵבִים לַגְּבֶרֶת:


אִם תַּעֲשִׂי אֶחָד מֵהֶם,


חַפְּשִׂי מִשְׂרָה אַחֶרֶת!""

 
אַחַת מִשְׁתַּיִם

בְּמִסְעָדָה בַּצָּהֳרַיִם


פָּגַשׁ יוֹסֵף רֵעוֹ אֶפְרַיִם.


בֵּין מַאֲכָל לְמַאֲכָל


סָקַר יוֹסֵף אֶת הַקָּהָל.

“הַבֵּט” – אָמַר: ""תְּמוּנָה מוּזֶרֶת!


הִנֵּה יוֹשְׁבִים אָדוֹן וּגְבֶרֶת –


וְהוּא עֲדַיִן לֹא אָמַר


לְבַת־זוּגוֹ חֲצִי־דָבָר"".

– “אֵין כָּל פְּלִיאָה” – הֵשִׁיב אֶפְרַיִם:


""בָּרוּר שֶׁכָּאן אַחַת מִשְׁתַּיִם:


אוֹ שֶׁאֵינֶנּוּ מַכִּירָהּ –


אוֹ זֹאת אִשְׁתּוֹ הַיַּקִּירָה"".

 
מְחִיר הַיֹּפִי

פְּלוֹנִי פָּגַשׁ יְדִיד מִנֹּעַר,


נָשׂוּי לִגְבֶרֶת יְפַת־תֹּאַר.


מִפְּגִישָׁתָם הָאַחְרוֹנָה


חָלְפוּ חֲמֵשׁ־עֶשְׂרֵה שָׁנָה.

– ""מָה אִשְׁתְּךָ? הַאִם עוֹדֶנָּה


כָּל־כָּךְ יָפָה וְנֶחְמָדָה?""


– ""הוֹ, כֵּן… אַךְ זֶה דוֹרֵשׁ מִמֶּנָּה


עַכְשָׁו כִּפְלַיִם עֲבוֹדָה"".

 
פְּלִיטַת־פֶּה שֶׁל נָשׂוּי

בְּהַצָּגָה שֶׁל אֵיזֶה סֶרֶט


יָשְׁבָה אִשָּׁה עִם בַּת בּוֹגֶרֶת


אַךְ בֵּינֵיהֶן הִפְרִיד כִּטְרִיז


זָר, שֶׁהִקְדִּים לִקְנוֹת כַּרְטִיס.

בַּהַפְסָקָה הִפְצִירָה אִמָּא:


""יַרְשֵׁנִי מַר לָשֶׁבֶת פְּנִימָה:


אֲנִי תִּקְוָה כִּי יְרַחֵם


וְלֹא יַפְרִיד בֵּין בַּת לָאֵם!""



הָאִישׁ קָפַץ מִיָּד הַצִּדָּה:


""וַדַּאי, וַדַּאי שֶׁלֹּא אַפְרִידָה:


חָטָאתִי פַּעַם זֶה הַחֵטְא –


וְלֹא אֶחְדַּל מֵהִתְחָרֵט!""

 
יְדִיד אַלְמוֹנִי

""אִשְׁתִּי בָּרְחָה מִמֶּנִּי, רֵעַ,


עִם יְדִידִי הֲכִי־חָבִיב!""


– “הוּא אִישׁ יָפֶה?”


– ""אֵינִי יוֹדֵעַ –


כִּי מֵעוֹלָם לֹא רְאִיתִיו"".

 
צִפִּיָּה בְּתֵלָה

אִשָּׁה חִכְּתָה לְבַעֲלָהּ


וְכָעֲסָה מְאֹד:


""אֵין עוֹד כָּמוֹנִי אֻמְלָלָה,


הַמְחַכָּה שָׁעוֹת!""

– “הִגְזַמְתְּ!” – עָנְתָה לָהּ רַוָּקָה,


בִּתָּם שֶׁל הַשְּׁכֵנִים:


""הִנֵּה אֲנִי כְּבָר מְחַכָּה


לְבַעֲלִי שָׁנִים"".

 
טָעוּת־שֵׁם שֶׁל חוֹלֵם

אִשָּׁה, בְּקוֹל גֵּאֶה מְאֹד,
הֵשִׂיחָה לַשְּׁכֵנָה:
""אִישִׁי אוֹמֵר לִי מַחְמָאוֹת
אֲפִילוּ בְּשֵׁנָה!

אַךְ, כַּמּוּבָן, אָדָם יָשֵׁן
לֹא אֶת הַכֹּל זוֹכֵר:
תָּמִיד קוֹרֵא לִי הַמִּסְכֵּן
בְּאֵיזֶה שֵׁם אַחֵר"".

 
הַקַּפְּדָנִית וְהַ“קִּפּוֹד”

– “לֹא הִתְגַּלַּחְתָּ?” – צָעֲקָה


בְּקוֹל נִרְגָּז מְאֹד


אִשָּׁה אַחַר הַנְּשִׁיקָה:


“אֵין פְּנַאי לְךָ, קִפּוֹד?”

נָבוֹךְ הַבַּעַל וְהִסְבִּיר:


""זֶה לֹא עִנְיָן שֶׁל פְּנַאי –


אַךְ הַגִּלּוּחַ הַתָּדִיר


מַכְאִיב אֶת עוֹר־פָּנַי!""

– “וּבְכֵן, דּוֹקְרָן, הֱיֵה זָהִיר” –


עָנְתָה בְּקוֹל־שֶׁל־גְּנַאי –


""וּזְכוֹר: גִּלּוּחַ לֹא־תָּדִיר


מַכְאִיב אֶת עוֹר־פָּנַי!""

 
שִׁגְגַת בַּעַל

""שְׁמַע! עוֹזַרְתִּי מֵרֹב עֶלְבּוֹן


פָּרְשָׁה מֵעֲבוֹדָה:


בְּשִׂיחָתְךָ בְּטֶלֶפוֹן


פָּגַעְתָּ בִּכְבוֹדָהּ!""



– ""חֲבָל! אַךְ זוֹ הָיְתָה שְׁגָגָה,


בִּלְבּוּל־יוֹצְרוֹת מֻחְלָט!"" –


עָנָה הַבַּעַל לַזּוּגָה:


“חָשַׁבְתִּי כִּי זוֹ אַתְּ!”

 
זִכְרוֹנוֹת וְחֶשְׁבּוֹנוֹת

בְּיוֹם זִכְרוֹן כְּלוּלוֹתֵיהֶם


שֶׁל רוּת וְאִיתָמָר


סָקְרוּ הַשְּׁנַיִם חַיֵּיהֶם,


וְאִיתָמָר אָמַר:

""הַרְבֵּה מֵאַז הַחֲתֻנָּה


זָרְמוּ הַיָּמָּה מַיִם:


לִי אָז מָלְאוּ עֶשְׂרִים שָׁנָה


וְלָךְ – עֶשְׂרִים וּשְׁתַּיִם.

אֵין הִזְדַּקְּנוּת דָּבָר נָעִים,


אַךְ אֵין מִמֶּנּוּ יֵשַׁע:


עַכְשָׁו מָלְאוּ לִי אַרְבָּעִים


וְלָךְ – עֶשְׂרִים וָתֵשַׁע"".

 
יוֹבֵל

אָמְרוּ עַל גְּבֶרֶת, הַמַּסְתֶּרֶת


חֶשְׁבּוֹן גִּילָהּ מֵאֲחֵרִים,


שֶׁבְּקָרוֹב תָּחֹג הַגְּבֶרֶת


חֲצִי־יוֹבֵל שֶׁל גִּיל־עֶשְׂרִים.

 
שְׁנֵי סוּגִים

קָבַל נָשׂוּי אֶחָד “עָגוּן”:


""יֵשׁ סוּג נָשִׁים בִּלְתִּי־הָגוּן:


בּוֹרְחוֹת מִבַּעַל נֶאֱמָן –


וְעוֹד לוֹקְחוֹת הַכֹּל עִמָּן!""

עָנָה נָשׂוּי “בִּלְתִּי־עָגוּן”:


""יֵשׁ סוּג יוֹתֵר בִּלְתִּי־הָגוּן:


אָכֵן, גַּם הֵן הַכֹּל לוֹקְחוֹת –


אוּלָם, אֲבוֹי, אֵינָן בּוֹרְחוֹת!""

 
וִדּוּי בַּדוּי

לִפְנֵי שׁוֹפֵט הוֹפִיעוּ שְׁנַיִם:


אִישׁ דַּל־בָּשָׂר וּקְטַן־קוֹמָה –


וְגִבּוֹרָה־גִּבּוֹרָתַיִם,


אִשָּׁה־גָלְיַת רַבַּת־אֵימָה.

– “אִישִׁי הִכָּה אוֹתִי” – הִצְהִירָה.


– “אַתָּה מוֹדֶה עַל הֶעָווֹן?”


– “מוֹדֶה!” – צָהַל הַבַּעֲלוֹן.


– “אֲנִי קוֹנֵס אוֹתְךָ בְּלִירָה!”

הַזּוּג יָצָא – וְהַמַּזְכִּיר


שֶׁל בֵּית־הַדִּין הִרְבָּה לִתְמוֹהַּ:


""כְּלוּם בֶּאֱמֶת כָּזֶה גַבְרִיר


הִכָּה מִפְלֶצֶת שֶׁכָּמוֹהָ?""

– “בָּרוּר שֶׁלֹּא!”


– “וּבְכֵן?”


– ""פָּשׁוּט:


קְנַסְתִּיו עַל חֵטְא הִתְפָּאֲרוּת"".

 
“נָא לְחַכּוֹת חָמֵשׁ דַּקוֹת!”

""אוֹי וַאֲבוֹי! עֶשְׂרִים לִשְׁתַּיִם –


וְעוֹד אֵין פַּת־הַצָּהֳרַיִם!


לֹא, אֵין לִי פְּנַאי לְבִשּׁוּלֵךְ:


לְמִסְעָדָה אֲנִי הוֹלֵךְ!""

כָּךְ לְאִשְׁתּוֹ, בְּקוֹל נִרְגָּז,


קָרָא הַבַּעַל הַנֶּחְפָּז –


וּכְבָר הָפַךְ פָּנָיו לַדֶּלֶת.


– ""שִׁמְעוֹן, הוֹאֵל נָא לְחַכּוֹת


בְּרֹב טוּבְךָ חָמֵשׁ דַּקּוֹת!"" –


בִּקְשָׁה גְבִרְתּוֹ הַמְרֻשֶּׁלֶת.

– ""וְכִי תַּסְפִּיקִי לְהַגִּישׁ


כָּל־כָּךְ מַהֵר?"" – תָּמַהּ הָאִישׁ.

– “לֹא, יַקִּירִי!” – עָנְתָה בְּנַחַת:


""אַךְ אִם תּוֹאִילָה לְחַכּוֹת,


נוּכַל בְּעוֹד חָמֵשׁ דַּקּוֹת


לַמִּסְעָדָה לָלֶכֶת יַחַד!""

 
עֶלְבּוֹן – וְחֶשְׁבּוֹן

""דּוֹדָה מִרְיָם לֹא נִכְנְסָה


אֵלֵינוּ כְּבָר שָׁבוּעַ:


הִיא נֶעֶלְבָה אוֹ כָּעֲסָה –


וְלֹא אֵדַע מַדּוּעַ!""

– ""כְּדַאי לִמְצוֹא אֶת הַסִּבָּה:


אָז נְנַצְּלָהּ גַּם לְהַבָּא!""

 
אָנֹכִיוּת

– “וּבְכֵן, אִשְׁתִּי, אַל תִּתְעַגְּמִי” –


אָמַר נָשׂוּי אֶחָד:


""הַיּוֹם בִּטַּחְתִּי אֶת עַצְמִי


בִּסְכוּם מְאֹד נִכְבָּד!""

– “הוֹי, אֶגוֹאִיסְט חֲסַר־בּוּשָׁה!” –


קָרְאָה בְּכַעַס הָאִשָּׁה:


""תָּמִיד חוֹשֵׁב אַתָּה, רָשָׁע,


עַל עַצְמְךָ בִּלְבָד!""

 
בֶּהָלָה מְשֻׁלֶּשֶׁת

אִשָּׁה אַחַת יָלְדָה שְׁלשָׁה.


הָאָב, נָבוֹךְ מְאֹד,


מִהֵר לִמְסוֹר הַחֲדָשָׁה


בְּטֶלֶפוֹן לַדּוֹד.

רִשְׁרוּשׁ בַּקַּו פִּתְאֹם שָׁבַר


אֶת רִאשׁוֹנֵי־דְבָרָיו.


– “אוּלַי תַּחְזוֹר עַל הַדָּבָר?”


– “לֹא, דַּי!” – נִבְהַל הָאָב.

 
מִלְחָמָה וְשָׁלוֹם

שְׁנֵי מִתְנַדְּבִים יָשְׁבוּ בְּצַוְתָּא


עַל מִשְׁמַרְתָּם בִּגְדוּד פְּלוֹנִי.


– “מַדּוּעַ, גּ’וֹנִי, הִתְנַדַּבְתָּ?” –


שָׁאַל אֶחָד אֶת הַשֵּׁנִי.

""צוּרַת חַיַּי הָיְתָה פְּרוֹזָאִית,


שָׂנֵאתִי שֶׁבֶת בַּמָּקוֹם.


לִי לֹא הָיְתָה אִשָּׁה בַּבַּיִת –


וְאָנֹכִי אוֹהֵב לִלְחוֹם!""

– “וְלִי אֵין יֵצֶר־קְרָב כַּזַּיִת”.


– “וּמָה הֵבִיא אוֹתְךָ הֲלוֹם?”


– ""אוֹי, לִי הָיְתָה אִשָּׁה בַּבַּיִת –


וְאָנֹכִי אוֹהֵב שָׁלוֹם!""

 
הֲפוּגוֹת

כּוֹכֶבֶת אִיכְּס בִּקְשָׁה דַרְכּוֹן.


הֵחֵל מִלּוּי הַשְּׁאֵלוֹן.


– “פְּנוּיָה?” – שָׁאַל פָּקִיד תָּמִים.


עָנְתָה הַגְּבֶרֶת: “לִפְעָמִים”.

 
כּוֹכָבִים – וּמַזָּלוֹת

שְׁתֵּי מְשָׁרְתוֹת בְּבֵית “כּוֹכֶבֶת”


שָׁקְעוּ בְּשִׂיחַ חֲרִישִׁי


עַל בַּעֲלָהּ הַחֲמִישִׁי.

אָמְרָה אַחַת: ""מָה אַתְּ חוֹשֶׁבֶת


עַל אַחְרִיתוֹ שֶׁל הַדָּבָר:


הוּא יִשָּׁאֵר אוֹ יְפֻטַּר?""

 
קְפִיצָה שֶׁאֵין עָלֶיהָ קוֹפְצִים

בְּתוֹךְ גּוֹרֵד־שְׁחָקִים נְיוּ־יוֹרְקִי


בָּחוּר צָעִיר חִבֵּק אִשָּׁה.


פִּתְאֹם נִשְׁמַעַת נְקִישָׁה.


– ""אֲבוֹי, הָיָה עָלַי לִזְכּוֹר כִּי


לְבַעֲלִי הַיּוֹם חֻפְשָׁה"" –


לוֹחֶשֶת הִיא בְּיֵאוּשָׁה –


""ג’וֹן, אֵין בְּרֵרָה הַפַּעַם: אוּצָה


אֶל הַחַלּוֹן – וּקְפוֹץ הַחוּצָה!""

– ""מַה מְּדַבֶּרֶת אַתְּ? הֲרֵי


זוֹ הַקּוֹמָה הַשְּׁלשׁ־עֶשְׂרֵה!""

– שְׁמַע, יַקִּירִי"" – עוֹנָה בְּרֶטֶט


הַמְאַהֶבֶת הַנִּבְעֶתֶת –


""אַל תִּתְחַשֵּׁב לְעֵת כָּזֹאת


בֶּאֱמוּנוֹת תְּפֵלוֹת!""

 
הַצָּעָה מְשֻׁנָּה

""בְּצֵאת מַר פִּיק לַעֲבוֹדָה,


נוֹשֵׁק כָּל בֹּקֶר אֶת אִשְׁתּוֹ הוּא.


מַדּוּעַ, גָּד, בִּשְׁעַת פְּרִידָה


לֹא תַּעֲשֶׂה אַתָּה כָּמוֹהוּ?""

– ""כֵּיצַד רַעְיוֹן כָּל־כָּךְ מַצְחִיק


עַל דַּעְתֵּך לְפֶתַע יַעַל?"" –


לְזוּגָתוֹ עָנָה הַבַּעַל –


“הֵן לֹא אַכִּיר אֶת גְּבֶרֶת פִּיק!”

 
הַצָּעָה מִתְקַבֶּלֶת עַל הַדַּעַת

“מָה אֲקַבֵּל לְ’שַׁחֲרִת'?” –


שָׁאַל יִצְחָק אֶת פִּי נוּרִית,


וּכְבָר לִקֵּק שְׂפָתָיו בְּנַחַת.


– ""אֲבוֹי, הָיְתָה דַיְסָה יָפָה,


אַךְ עוֹזַרְתִּי אוֹתָהּ שָׂרְפָה"" –


עָנְתָה הַגְּבֶרֶת, נֶאֱנַחַת.

– “גָּרְשִׁי אוֹתָהּ מֵעֲבוֹדָה!”


– ""לֹא, הִיא יַלְדֹּנֶת נֶחְמָדָה,


וְאַל נַחְמִיר עִמָּהּ, חָלִילָה!


אוּלַי, הַפַּעַם מַסְפִּיקָה


בִּמְקוֹם דַּיְסָה זוֹ – נְשִׁיקָה?""


הוּא קְצָת הִרְהֵר:


– “נוּ, טוֹב – קִרְאִי לָהּ!”

 
פְּשָׁרָה

“עִם אִשְׁתִּי” – סִפֵּר נָשׂוּי –


קֹדֶם רַבְתִּי רִיב גָּלוּי:

הִתְפַּלְמַסְנוּ, הִתְוַכַּחְנוּ,


הִתְרַגַּזְנוּ, הִסְתַּכְסַכְנוּ –

עַד שֶׁקַּצְנוּ בַּצָּרָה


וְהִגַּעְנוּ לִפְשָׁרָה.

כְּלָל פָּשׁוּט מָצָאנוּ לָנוּ.


זֶה הַכְּלָל אֲשֶׁר קָבַעְנוּ:

""אִם הִסְכַּמְנוּ – אֵין סָפֵק


שֶׁאֲנִי הוּא הַצּוֹדֵק;
<>

אִם דַּעְתֵּנוּ מְחֻלֶּקֶת –


זֶה סִמָּן שֶׁהִיא צוֹדֶקֶת"".

 
פְּלִיאַת נָשׂוּי

""אִם אִשָּׁה מִמְּךָ וְהָלְאָה –


הִיא נִדְמֵית מַלְאָךְ־שֶׁל־מַעְלָה;


אִם, סוֹף־סוֹף, אוֹתָהּ נָשָׂאתָ –


הִיא נִגְלֵית כְּשֵׁד־שֶׁל־מַטָּה"".

 
דּוּשִׂיחַ אַרְסִי

רְשָׁעָה אַחַת צָרְחָה


עַל שָׁכֵן: ""הוֹ, בֶּן־בְּלִיַּעַל!


לוּ הָיִיתִי אִשְׁתְּךָ,


הִשְׁקִיתִיךָ סֵפֶל־רַעַל!""

הַשָּׁכֵן שֶׁלָּהּ חִיֵּךְ:


""לוּ אָמְנָם הָיִיתִי בַּעַל


לִ’קְלִפָּה' שֶׁכְּמוֹתֵךְ,


בְּעַצְמִי שָׁתִיתִי רַעַל!""

 
בַּעַל כָּשֵׁר

אֵיזֶה גֶבֶר מְדֻכְדָּךְ


בַּחֲנוּת בָּחַר אֶקְדָּח.

הַמּוֹכֵר אָמַר: ""יֻרְשֶׁה לִי


לְהַמְלִיץ עַל זֶה הַכֶּלִי:


לֹא גָדוֹל הִנּוֹ – אַךְ רַב


מִסְפָּרָם שֶׁל כַּדּוּרָיו!""

הַקּוֹנֶה עָנָה בְּקֶצֶף,


כְּמֵשִׁיב עַל רֶמֶז־חֶצֶף:


""מָה? סָבוּר אַתָּה, אוּלַי,


שֶׁאֲנִי פּוֹלִיגַמַאי?""

 
נֶשֶׁק כַּלְכָּלִי

“טִבְעֲכֶן הוּא טֶבַע צִינִי!” –


סָח הַבַּעַל בְּחָרוֹן:


""לְעוֹלָם לֹא תְּנַשְּׁקִינִי,


אִם אֵינֵךְ רוֹצָה מָמוֹן!""

– “כֵּן” – עָנְתָה אִשְׁתּוֹ בְּשֶׁקֶט:


""אַךְ עָלֶיךָ לְהוֹדוֹת,


שֶׁאֲנִי אוֹתְךָ נוֹשֶׁקֶת


לְעִתִּים קְרוֹבוֹת מְאֹד!""

 
סִבָּה מַסְפֶּקֶת

אֶל פְּרַקְלִיט נוֹדָע בַּקֶּרֶת


בָּאָה גְבֶרֶת מְהֻדֶּרֶת:

""רְצוֹנִי לִבְדּוֹק אִם יֵשׁ


לִי יְסוֹד לְהִתְגָּרֵשׁ"".

– יֵשׁ לָךְ בַּעַל, זֹאת אוֹמֶרֶת?""


– “כַּמּוּבָן!” – עָנְתָה הַגְּבֶרֶת.

הוּא חִיֵּךְ: ""אָז יֵשׁ וָיֵשׁ


לָךְ יְסוֹד לְהִתְגָּרֵשׁ!""

 
פְּלִיטַת־פֶּה שֶׁל סָבְתָא

בַּ’חֲתֻנַּת־זָהָב' כְּבוּדָה,


אַגַּב שְׁתִיַּת הַיַּיִן,


פָּנְתָה לְפֶתַע הַנֶּכְדָּה


אֶל סָבְתָא בַּת־הָעַיִ""ן:

""הַאִם בְּמֶשֶׁךְ חֲמִשִּׁים


שְׁנוֹת חַיֵּיכֶם בְּצַוְתָּא


שׁוּם מַחְשָׁבָה עַל גֵּרוּשִׁים


לֹא נִצְנְצָה בָּךְ, סָבְתָא?""

כְּאִישׁ זוֹכֵר־נִשְׁכְּחוֹתָיו,


קִמְּטָה־לָהּ סָבְתָא מֶצַח:


""עַל גֵּרוּשִׁים? חָלִילָה, לָאו!


אַךְ לִפְעָמִים… עַל רֶצַח"".

 
מַעֲשֶׂה בְּגֵט (בְּדִיחָה עֲמָמִית)

זוּג יְשִׁישִׁים, סָבָה וְסָב,


מִיָּד אַחַר “כְּלוּלוֹת־זָהָב”,


בִּקְשׁוּ… לְהִתְגָּרֵשׁ.


כְּשֶׁגִּלּוּ חֶפְצָם לָרַב –


נִדְהַם וְהִתְרַגֵּשׁ.

""מָה הַדִּבּוּק אֲשֶׁר שֻׁלַּח


בָּכֶם לְעֵת־זִקְנָה?""


– ""אֲנַחְנוּ – זוּג בִּלְתִּי־מֻצְלָח,


שֶׁאֵין לוֹ תַּקָּנָה!""

– ""סוֹד זֶה נִגְלָה דַוְקָה עַכְשָׁו?


הַסְבִּירוּ־נָא כַּדִּין!""


– “אֵין כָּל פְּלִיאָה” – עָנָה הַסָּב –


""שְׁמַע, רַבִּי; וְתָבִין:

*

מִן הַחֻפָּה, בָּרוּךְ הַשֵּׁם,


חָלַף יוֹבֵל־שָׁנִים שָׁלֵם –


וְכָל אוֹתָם יְמֵי־עָבָר


טְרוּדִים הָיִינוּ עַד צַוָּאר.

תְּחִלָּה הָיִינוּ שִׁכּוֹרִים


מִיֶּרַח־דְּבַש וּבִקּוּרִים…


אַחַר – הֵחֵלּוּ יְלָדִים…


וּמַחֲלוֹת… וְלִמּוּדִים…

רַבִּים שְׁלַבֵּי אוֹתוֹ סֻלָּם –


בָּנִים וְצַעַר־גִּדּוּלָם!


אַךְ, בְּעֶזְרַת בּוֹרֵא־עוֹלָם,


סוֹף־סוֹף הִשֵּׂאנוּ אֶת כֻּלָּם.

עִם נִשּׂוּאֵי הַיְלָדִים


הֵחֵל הַתּוֹר שֶׁל נְכָדִים…


שׁוּב מְהוּמָה… קוֹלֵי־קוֹלוֹת…


וְלִמּוּדִים… וּמַחֲלוֹת…

מִן הַחִתּוּל עַד הַחִתּוּן,


בָּרוּךְ הַשֵּׁם, מֶרְחָק הָגוּן,


אַךְ, בְּעֶזְרַת בּוֹרֵא־עוֹלָם,


גַּם הֵם בָּגְרוּ, סוֹף־סוֹף, כֻּלָּם.

*

עַתָּה, בְּפַעַם רִאשׁוֹנָה,


נִשְׁאַרְנוּ זֶה עִם זֹאת –


וְנִפְקְחוּ לָאַחְרוֹנָה


עֵינֵינוּ לַחֲזוֹת.

וְרַק עַכְשָׁו, אֵפוֹא, יוֹדְעִים


אֲנַחְנוּ בְּהֶחְלֵט


שֶׁאָנוּ – זוּג בִּלְתִּי־מַתְאִים…


הַב לָנוּ, רַבִּי, גֵּט!""

*

בַּמֶּה דוֹמֶה מְאֹהָב לַכַּר?


שְׁנֵיהֶם שְׁרוּיִים בְּצִפִּיָּה.

*

אֵיךְ אֶפְשָׁר לְכַנּוֹת


קֹצֶר־רוּחַ שֶׁל חָתָן וְכַלָּה?


חֻפָּזוֹן.

*

אֵיךְ אֶפְשָׁר לְכַנּוֹת


הַבְטָחוֹת־נִשּׂוּאִין?


אֲהַבְטָחוֹת.

*

מַה שֵּׁם אֶפְשָׁר לִקְרוֹא לָאָדָם


הַנִּשְׁבָּע אֱמוּנִים לִשְׁתֵּי נָשִׁים?


דּוּ־שְׁבוּעוֹן.

*

אֵיזֶה חוּשׁ אוֹמֵר לְעַלְמָה,


שֶׁלַּבָּחוּר “כַּוָּנוֹת רְצִינִיּוֹת”?


נִשּׂוּאִינְטוּאִיצְיָה.

*

מַה שֵּׁם יָאֶה


לְשַׁדְכָן מוֹדֶרְנִי?


נִשּׂוּאִינְסְטַלַטוֹר.

*

מַה בֵּין בַּעַל מָסוּר לְקַל־דַּעַת?


זֶה – אִשְׁתּוֹ בְּרֹאשׁ דַּאֲגוֹתָיו


וְזֶה – דַּאֲגוֹתָיו בְּרֹאשׁ אִשְׁתּוֹ.

*

מַה בֵּין מַצְלִיחַ בְּמִשְׂחָק


לְנִכְשָּׁל בְּנִשּׂוּאִין?


זֶה זוֹכֶה לִקְלָף הָגוּן –


וְזֶה זוֹכֶה לִ“קְלִפָּה” הֲגוּנָה.

*

מָה עָנְשׁוֹ שֶׁל רוֹדֵף־נְדוּנְיָה?


לִפְנֵי הַחֲתֻנָּה הוּא מְבַקֵּשׁ לוֹ אִשָּׁה עִם עֵסֶק –


וְאַחֲרֵי הַחֲתֻנָּה יֵשׁ לוֹ עֵסֶק עִם אִשָּׁה.

*

מַה בֵּין רַוָּק וַתְּרָן


לְנָשׂוּי וַתְּרָן?


זֶה מְוַתֵּר כִּי הוּא נוֹחַ לְרְָצוֹת –


וְזֶה מְוַתֵּר כִּי הוּא רוֹצֶה לָנוּחַ.

*

מַה בֵּין בַּעַל־עֲגָלָה מְאַחֵר לָצֵאת


לְבַעַל־אִשָּׁה מְאַחֵר לָשׁוּב?


זֶה דוֹפֵק בְּסוּס –


וְזֶה מְהַסֵּס בִּדְפִיקָה.

*

אֵיךְ אֶפְשָׁר לְכַנּוֹת


אֵשֶׁת מוֹשֵׁל, הַמּוֹשֶׁלֶת בְּבַעֲלָּהּ?


“הוֹד בַּעֲלָתוֹ שֶׁל הוֹד מַעֲלָתוֹ”.

*

מַה בֵּין בַּמַּאי לְחוֹבֵב־נָשִׁים?


זֶה מְיַפֶּה אַחֲרֵי הַחֲזָרוֹת –


וְזֶה חוֹזֵר אַחֲרֵי הַיָּפוֹת.

*

מַה בֵּין טְרַקְטוֹר לְזוּג אוֹהֲבִים?


זֶה חוֹרֵשׁ לְעֹמֶק –


וְזֶה מַעֲמִיק לְחֹרֶשׁ.

*

מַה בֵּין מִלְחֶמֶת־צָבָא


לְמִלְחֶמֶת־אַהֲבָה?


זוֹ מִסְתַּיֶּמֶת בִּשְׁבִיתַת־נֶשֶׁק


וְזוֹ – בִּשְׁבִיתַת־חֵשֶׁק.

*

מַה בֵּין גִּיל־עֲלוּמִים


לְגִיל־בַּגְרוּת?


לָזֶה יֵשׁ רְכוּשׁ חוּשָׁנִי –


וְלָזֶה יֵשׁ חוּשׁ רְכוּשָׁנִי.

*

מַה בֵּין אַהֲבָה פְּלַטוֹנִית


לְתַאַוְתָנוּת?


זוֹ שׁוֹאֶפֶת אֶל הַרְמוֹנְיָה –


וְזוֹ שׁוֹאֶפֶת אֶל הַרְמוֹן.

*

מַה בֵּין אַהֲבָה אַחַת


לְהִתְאַהֲבוּת מַתְמֶדֶת?


זֶה מִינִימוּם


וְזֶה מוּם מִינִי.

*

מַה בֵּין לְשׁוֹן־דִּיפְּלוֹמַט


לְעַלְמָה מְאֹהֶבֶת?


זוֹ מְחַפָּה עַל מַחְשָׁבָה –


וְזוֹ חוֹשֶׁבֶת עַל חֻפָּה.

*

מַה בֵּין עַלְמָה בֶּעָבָר


לְעַלְמָה בְּיָמֵינוּ?


זוֹ הָיְתָה אוֹמֶרֶת: “כָּךְ רוֹצֶה אָבִי”


וְזוֹ אוֹמֶרֶת: “כָּךְ אוֹבֶה רְצוֹנִי”.

*

מַה בֵּין בַּחוּרָה אַמִּיצָה


לְבַחוּרָה חֲמוּצָה?


זוֹ עֲשׂוּיָה לִבְלִי חָת –


וְזוֹ עֲשׂוּיָה לִבְלִי חָתָן.

*

מַה בֵּין אֵשֶׁת־אִישׁ


לְבַחוּרָה בְּלִי חָתָן?


זוֹ אִשָּׁה מְאִיֶּשֶׁת –


וְזוֹ אִשָּׁה מְיֻאֶשֶׁת.

*

מַה בֵּין אִשְׁתּוֹ שֶׁל אָדָם לַאֲהוּבָתוֹ?


זוֹ הַ“פְּלוֹנִית” שֶׁלּוֹ –


וְזוֹ הָאַלְמוֹנִית שֶׁלּוֹ.

*

אֵיזֶה חֹדֶשׁ קָצָר לִפְעָמִים מִשָּׁבוּעַ?


יֶרַח־הַדְּבַשׁ.

*

מָה הַצַּד הַשָּׁוֶה


שֶׁבִּנְזִירָה וּבִסְתָם־שַׁתְקָנִית?


נְזִירָה הִיא אִשָּׁה מִמִּנְזָר –


וְגַם שַׁתְקָנִית הִיא אִשָּׁה מִמִּין זָר.

*

אֵיךְ אֶפְשָׁר לְכַנּוֹת אִשָּׁה,


הַ“מְנַגֶּנֶת” עַל עֲצַבֵּי בַּעֲלָהּ?


קְלִפַּתֶּפוֹן.

*

מָה אֶפְשָׁר לִשְׁמוֹעַ עַל יְפֵיפִיָּה רָעַת־לֵב?


הַרְבֵּה מַחְמָאוֹת לְיָפְיָהּ –


וְהַרְבֵּה יִמַחְשְׁמָאוֹת לְאָפְיָהּ.

*

מַה בֵּין אִשָּׁה צְנוּעָה לְבִלְתִּי־צְנוּעָה?


זוֹ רוֹצָה נַעֲלַיִם –


וְזוֹ רוֹצָה בַּעֲלַיִם.

*

מַה יִתְרוֹן לְצִמְחוֹנִי בִּלְשׁוֹנֵנוּ?


בְּעִבְרִית גַּם צִמְחוֹנִי אֵינוֹ חַיָּב


לְוַתֵּר עַל תַּעֲנוּגוֹת־בָּשָׂר.

*

לְאֵיזֶה קָרְבָּן מוּכָנָה רַוָּקָה וְתִיקָה?


לִמְסוֹר אֶת עַצְמָהּ עַל חִדּוּשׁ־הַשֵּׁם.



אֵיזוֹ רִיבָה מְבִיאָה


שְׁנֵי גְבָרִים לִידֵי דוּקְרָב?


מְ־רִיבָה.



אֵיזֶה תַּן אֵינוֹ מְיַלֵּל


כִּי אִם צוֹהֵל?


חָ־תָן.



אֵיזוֹ כַּלָּה


יָאָה לְכָל בָּחוּר?


הַשְׂ־כָּלָה.



אֵיזֶה זֵר נָעִים בְּיוֹתֵר


לְכָל בַּחוּרָה?


מְחַ־זֵּר.


*

בְּנֵי־בְּלִי־זוּג הֵם קָרְבָּנוֹת


הַסּוֹבְלִים מִקֹּר בָּנוֹת.


*

אַהֲבָה – דָּבָר מֻרְכָּב:


דּוּ־קִרְבָה וְגַם דּוּ־קְרָב.


*

כָּל צָרָה, כָּל שֹׁד וָשֶׁבֶר


מְקַבֵּל נָשׂוּי כַּגֶּבֶר:


הַיְנוּ, כָּל חִצֵּי קַשְׁתּוֹ


מְכַוֵּן הוּא אֶל אִשְׁתּוֹ.


*

הָאוֹהֵב – לִבּוֹ נִתָּן


בֵּין פַּטִּישׁ וּבֵין סַדָּן;


וְלִבּוֹ שֶׁל הַחַמְדָן –


בֵּין בַּת־אִישׁ וּבֵין נִדָן.


*

""מַה תַּעֲשֶׂה אִם עַלְמָתְךָ


בְּאִישׁ אַחֵר בּוֹחֶרֶת?""


– “אֶשְׁלַח יָדִי…”


– “בְּנַפְשְׁךָ?”


– “לֹא, בִּנְדוּנְיָה אַחֶרֶת!”


*

מַה חֲזָקִים הַיְצָרִים!


מַה חַלָּשִׁים הַיְצוּרִים!

*

בָּחוּר נוֹשֵׂא בַּהוֹצָאוֹת


וּבַחוּרָה – בַּתּוֹצָאוֹת.

*

סוֹף־אַהֲבָה – בִּלְבּוּל־יוֹצְרוֹת:


זְכָרִים – נוֹשִׁים, נָשִׁים – זוֹכְרוֹת.

*

בְּכָל אִשָּׁה, אַחְרֵי חֻפָּה,


יֵשׁ טִפּ־טִפָּה… שֶׁל קְלִפּ־קְלִפָּה.

*

דִּמְעוֹת־נָשִׁים – עֵדוּת לְכָךְ


שֶׁלַּחַץ בָּא מִשֹּׁרֶשׁ לַח.


*

נִשְׁאַל לֵצָן חָרִיף אֶחָד:


“מַה דַּעְתְּךָ עַל ‘מִין נֶחְמָד’?”


הֵשִׁיב הַלֵּץ לַשְּׁאֵלָה


בִּשְׂחוֹק־מִלִּים קוֹלֵעַ:


""מַה שֶּׁנִּבְרָא מִתּוֹךְ צֵלָע


מֻכְרָח לִהְיוֹת צוֹלֵעַ"".

*

עָבְרָה שָׁנָה מֵהִתְאָרְסוֹ


שֶׁל הַסְּסָן מַחְרִישׁ.


“זֶהוּ מַצָּב לְלֹא נְשׂוֹא!” –


סִכְּמָה כַּלַּת־הָאִישׁ.


*

נִשְׁאַל הַבַּעַל, מַה מָּצָא


לָשֵׂאת דַּוְקָה אִשָּׁה גוּצָה?



הֵשִׁיב: ""הַטַּעַם – כִּפְשׁוּטוֹ:


לִתְפּוֹס הָרַע בְּמִעוּטוֹ!""


*

זוּגַת קַלְפָּן וּבֶן־בְּלִיַּעַל


אָמְרָה בִּבְרוֹחַ בַּעֲלָהּ:


""אִם יְעַגֵּן אוֹתִי הַבַּעַל,


יִהְיֶה זֶה עֹגֶן־הַצָּלָה!""


*

“אִישִׁי – דּוֹמֶה הוּא לַחַמָּה!”


– “הַאִם פָּנָיו קוֹרְנוֹת בְּלִי־הֶרֶף?”


– ""לֹא, צוּרָתוֹ הִיא זְעוּמָה –


אַךְ נֶעֱלָם הוּא עֶרֶב־עֶרֶב!""





על פי שיר רוסי מאת א. פ. איוַנוֹב־קלַסיק.  ↩



"
