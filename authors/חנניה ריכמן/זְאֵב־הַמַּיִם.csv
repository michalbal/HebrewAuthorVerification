,Title,Translator,Lang,Author,Text
0,זְאֵב־הַמַּיִם,,,חנניה ריכמן,"


לְבֵית־הַדִּין הֻגְּשָׁה תְּלוּנָה עַל זְאֵב־הַמַּיִם:


בִּדְגֵי־אֲגַם, שְׁכֵנָיו, עוֹשֶׂה הַזֵּד שַׁמּוֹת.


הוּבְאוּ אַלְפֵי הָאֲשָׁמוֹת


הַזּוֹעֲקוֹת עַד הַשָּׁמַיִם.


אֶת הַנִּתְבָּע לַדִּין הֵבִיאוּ בְּאַמְבָּט.


בֵּינְתַיִם הַשּׁוֹפְטִים הִגִּיעוּ לַמִּשְׁפָּט.


רָאוּי פֵּרוּט שְׁמוֹתָם שֶׁיֵּחָרֵת עַל שַׁיִשׁ:


חֲמוֹר, וְסוּס זָקֵן, וְתַיִשׁ.


כְּקַטֵּגוֹר רָאשִׁי פָּעַל


בְּבֵית־הַדִּין הַזֶּה שׁוּעָל.


וְהַבְּרִיּוֹת, אַגַּב, רִנֵּנוּ


כִּי הַנִּתְבָּע סִפֵּק דָּגִים לְשׁוּעָלֵנוּ.


אַךְ אֵין סָפֵק: הַדַּיָּנִים


שָׁפְטוּ לְלֹא מַשּׂוֹא־פָּנִים.


קָשֶׁה הָיָה לִמְחוֹל לַדָּג נְלוֹז־הַדֶּרֶךְ


חֻצְפַּת תַּעֲלוּלָיו – וּכְדֵי לָשִׂים לָהּ קֵץ,


פָּסְקוּ הַדַּיָּנִים לִתְלוֹת אוֹתוֹ עַל עֵץ.



וַיֹּאמֶר הַשּׁוּעָל: ""שׁוֹפְטַי רָמֵי־הָעֵרֶךְ!


פּוֹשֵׁעַ שֶׁכָּזֶה – אֵין דַּי לוֹ בִּתְלִיָּה:


רָאוּי הוּא לְמִיתָה יוֹתֵר אַכְזְרִיָּה!


וּמִשּׁוּם כָּךְ אֲנִי מַצִּיעַ


אֶת הַבְּלִיַּעַל לְהַטְבִּיעַ!""



– “יָפָה עֲצַת הַקַּטֵּגוֹר!” –


קָרְאוּ הַסּוּס וְהַחֲמוֹר:


“בָּזֶה נַחְמִיר עָנְשׁוֹ כִּפְלַיִם!”


וּזְאֵב־הַמַּיִם


הֻשְׁלַךְ לַיְאוֹר!

"
