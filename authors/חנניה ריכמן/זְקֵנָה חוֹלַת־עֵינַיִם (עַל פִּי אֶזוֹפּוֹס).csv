,Title,Translator,Lang,Author,Text
0,זְקֵנָה חוֹלַת־עֵינַיִם (עַל פִּי אֶזוֹפּוֹס),,,חנניה ריכמן,"


אִשָּׁה זְקֵנָה אַחַת חָדְלָה לִרְאוֹת יָפֶה;


לָכֵן, לְשֵׁם טִפּוּל, הִזְמִינָה לָהּ רוֹפֵא:



יָבוֹא־נָא אֶל בֵּיתָהּ, יַקְדִּישׁ לָהּ זְמַן כַּצֹּרֶךְ –


וְהִיא, מִבְּלִי קַמֵּץ, תִּפְסוֹק לוֹ שְׂכַר־הַטֹּרַח.



מָרַח אוֹתוֹ רוֹפֵא עֵינֶיהָ בְּמִשְׁחָה –


וְהַחוֹלָה צֻוְּתָה לִשְׁכַּב בַּחֲשֵׁכָה.



יוֹם־יוֹם, אַחַר טִפּוּל, יָרַד עָלֶיהָ חשֶׁךְ –


וְהָרוֹפֵא נִצְּלוֹ… לְשֵׁם סְחִיבָה וּמֹשֶׁךְ:



תָּמִיד לִפְנֵי צֵאתוֹ, צְרוֹרוֹ הָיָה נִמְלָא


מִכָּל הַבָּא בַּיָּד: כְּלֵי־כֶּסֶף, בַּד, שִׂמְלָה…



לִבָּהּ הִרְגִּישׁ בַּשֹּׁד. וְכַאֲשֶׁר הֶחְלִימָה,


הִבְחִינָה, מָה עוֹלֵל הַזֵּד בַּבַּיִת פְּנִימָה:



בֵּיתָהּ, לִפְנֵי חָלְיָהּ, הָיָה מָלֵא כָּל טוּב;


עַתָּה, עִם הֵרָפְאָהּ – שָׁמֵם הוּא וְעָלוּב.



בֵּינְתַיִם בָּא רוֹפְאָהּ: ""וּבְכֵן, גָּבִרְתִּי, שַׁלְּמִי־נָא:


עָשִׂיתִי כְּמֵיטַב חָכְמַת הַמֶּדִיצִינָה.



הִצְלִיחַ הָרִפּוּי: כָּל אִישׁ וְאִישׁ יָעִיד


כִּי רְאוּתֵךְ עַתָּה – טוֹבָה הִיא מִתָּמִיד"".



– “לֹא אֲשַׁלֵּם פְּרוּטָה!” – בְּרֹגֶז הִיא הֵטִיחָה:


""מַצַּב עֵינַי הוּרַע – וְזֹאת מִיָּד אוֹכִיחָה:



בְּטֶרֶם טִפּוּלְךָ – עֵינַי הָיוּ רוֹאוֹת


בְּכָל פִּנּוֹת־בֵּיתִי כְּבֻדָּה רַבָּה מְאֹד



וְאִלּוּ אַחֲרָיו – אֲבוֹי לִי: שׁוּב מִמֶּנָּה


אֲפִלּוּ עֲשִׂירִית עֵינַי לֹא תֶּחֱזֶינָה!""

"
