,Title,Translator,Lang,Author,Text
0,זֶה וָזֶה עַל מַחֲזֶה,,,חנניה ריכמן,"

עַל מַחֲזֶה וְעַל עֶרְכּוֹ
דָּן כָּל “שֻׁתָּף” עַל פִּי חֶלְקוֹ.

– “מָה עֲלִילָה” – שׁוֹאֵל בַּמַּאי –
“יֵשׁ כָּאן בִּשְׁבִיל מַטֵּה-קְסָמַי?”

– “מַה טֶכְּסְט יֵשׁ לִי?” – שׁוֹאֵל שַׂחְקָן:
“מַה דְּבַר-חָכְמָה אֲנִי שָׂח כָּאן?”

– “הַאִם שֻׁלַּב פֹּה מְעַט רֹן?” –
שׁוֹאֵל זַמַּר-הַתֵּאַטְרוֹן.

מַלְחִין שׁוֹאֵל: ""הֲיֵשׁ מִלִּים
בִּשְׁבִיל נִגּוּן יְפֵה-צְלִילִים?

אִם רַק יִהְיֶה לִי טֶכְּסְט הָגוּן,
אַלְחִין בִּים-בּוֹֽמְבָּה שֶׁל נִגּוּן!""

רַקְדָן שׁוֹאֵל: ""הֲיֵשׁ בַּלֶּט,
שֶׁבּוֹ אוּכַל לְהִתְבַּלֵּט?""

וְכֵן צַיַּר-הַתַּפְאוּרָה,
וְכֵן אָמַּן-הַתְּאוּרָה.

כָּל צַד שׁוֹאֵל: ""וּמָה אֲנִי?
מַה כָּאן אֶמְצָא לְמַעֲנִי?""

גַּם מְבַקֵּר שׁוֹאֵל: ""וְלִי?
מַה כָּאן שְׁלָלִי? מַה כָּאן שְׁלִילִי?

מַה מְסַפֵּק הַמַּחֲזַאי
לִרְעָמַי וַחֲזִיזַי?

מַה בְּמִשְׂחַק לַהֲקָתָם
נוֹתֵן לִי שׁוֹט לְהַכּוֹתָם?""

*
שִׂיא סִימוּלְטַֽנִיוּת מֻצְלַחַת
הֶרְאָה שַׂחְקַן-בָּמָה טִירוֹן;
שְׁנֵי תַּפְקִידָיו מִלֵּא הוּא יַחַד:
אֶת הָרִאשׁוֹן – וְהָאַחְרוֹן.

*
בְּדוּקְרָבוֹת עַל הַבָּמָה
אֵין חֲרָבוֹת הוֹרְגוֹת –
אַךְ דָּם נִשְׁפָּךְ בַּמִּלְחָמָה
מֵאֲחוֹרֵי פַּרְגּוֹד.

*
שַׂחְקָן, בִּקְרָב-תַּחְרוּת מַתְמִיד,
מוּכָן לִנְעוֹץ כִּידוֹן
בְּמִתְחָרֵהוּ עַל תַּפְקִיד –
וְאַף עַל תַּפְקִידוֹן.

*
הַמְּקוֹרִי בָּאָמָּנִים
שׁוֹאֵף לְהִשְׁתַּלֵּם –
וְאָמַּנְמָן חֲסַר-פָּנִים
שׁוֹאֵף לְהִצְטַלֵּם.

*
לְכָל אִישׁ-רוּחַ זְקוּף-קוֹמָה –
עֵצָה כְּפוּלָה: יִהְיֶה-נָא
רָאוּי לְכָל “חֶבְרָה רָמָה” –
וְיִתְרַחֵק מִמֶּנָּה!


"
