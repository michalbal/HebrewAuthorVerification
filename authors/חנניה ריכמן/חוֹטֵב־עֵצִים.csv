,Title,Translator,Lang,Author,Text
0,חוֹטֵב־עֵצִים,,,חנניה ריכמן,"


אַל תְּקַוֶּה לַשָּׁוְא, נִתְפָּס לְחֵשֶׁק־פֶּתַע,


שֶׁתִּצְטַיֵּן בִּתְחוּם, שֶׁבּוֹ לֹא הִתְמַחֵיתָ!


בְּגֶדֶר כָּשְׁרְךָ פְּעַל־נָא, יְדִידִי:


עִסּוּק חָטוּף בַּכֹּל – רַק יְגִיעָה בִּכְדִי.

★

בֶּן־כְּפָר חָטַב עֵצִים בַּיַּעַר.


לִמְלֶאכֶת זוֹ מֻכְשָׁר גַּם בָּעַר.


גַּרְזֶן וּמֶרֶץ טוֹב


בָּאֶצְבָּעוֹת הָעֶשֶׂר –


דַּיָּם בִּשְׁבִיל לַחְטוֹב;


אֵין צֹרֶךְ בִּפְּרוֹפֶסּוֹר.



אַךְ מִשּׁוּם־מָה פִתְאֹם דִּמָּה אוֹתוֹ בֶּן־כְּפָר


כִּי חָרַשׁ־עֵץ הוּא וְנַגָּר.


גֵּאֶה בְּמַחְשַׁבְתּוֹ, הִפִּיל בְּיַעַר אֹרֶן


עָבֶה מְאֹד, יָשָׁר כְּתֹרֶן,


חָתַךְ גִּזְעוֹ, קִצֵּץ בַּדָּיו –


וּכְבָר בּוּל־עֵץ לוֹ בְּיָדָיו


גַּם תָּכְנִיתוֹ הִיא כְּבָר מוּכֶנֶת:


הוּא יַעַשׂ שֹׁקֶת מְצֻיֶּנֶת!



וְהוּא נוֹקֵר, חוֹרֵר, מַתְקִין שְׁקַעֲרוּרָה –


אַךְ אֵיזוֹ שֹׁקֶת אֲרוּרָה:


לָהּ, נְקוּבָה וַחֲרוּרָה,


אֵין שׁוּם צוּרָה! שַׁעֲרוּרָה!


שׁוּב בְּמַכּוֹת גַּרְזֶן כֻּלָּהּ מְקֻעֲקַעַת –


וְסוֹף הָעֵסֶק – בִּישׁ: הַשֹּׁקֶת מִתְבַּקַּעַת.



רַעְיוֹן חָדָשׁ בּוֹ מְנַצְנֵץ:


יֵשׁ לְקַדֵּר קְדֵרָה־שֶׁל־עֵץ!


הוּא אָץ, מֵזִּיעַ, מִתְאַמֵּץ,


אַךְ שׁוּב – כֵּלָיו לוֹ לְרוֹעֵץ;


בּוֹגֵד בּוֹ הַגַּרְזֶן, מוֹעֶלֶת הַמִּפְסֶלֶת –


וְהַקְּדֵרָה, אֲבוֹי, פְּגוּמָה וּמְקֻלְקֶלֶת.



אוּלַי, אִם רַע מַזַּל קְדֵרָה,


מַזָּל כַּף־אֹכֶל לֹא יֵרַע?


גַּם הִיא תִּהְיֶה לוֹ לְתוֹעֶלֶת:


יִגְמַע בָּהּ חֲמִיצָה וְגַם יֹאכַל דַּיְסָה!


וְדַעַת הָ“אֻמָּן” חָזְרָה וְנִתְפַּיְסָה.



וּמֶה הָיָה הַסּוֹף? אָכֵן, בְּרֹב יָגִיעַ


אוֹתוֹ חָרָשׁ דָּגוּל אֶל מַשֶּׁהוּ הִגִּיעַ:


אֶת כַּף־הָעֵץ, אָמְנָם, קִלְקֵל –


אַךְ, בִּמְקוֹמָהּ, עָשָׂה… מַקֵּל.

"
