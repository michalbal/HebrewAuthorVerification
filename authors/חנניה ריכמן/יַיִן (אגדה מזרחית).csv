,Title,Translator,Lang,Author,Text
0,יַיִן (אגדה מזרחית),,,חנניה ריכמן,"


בָּא שָׂטָן עֲטוּר־קַרְנַיִם


אֶל עַרְבִי יְרֵא־שָׁמַיִם


וְאָמַר לוֹ: ""שְׁמַע, מַחְמוּד:


כְּבָר נִגְזַר דִּינְךָ לָמוּת.



אַךְ יָכֹלְנִי גַם עַכְשָׁו עוֹד


לְהַצִּיל אוֹתְךָ מִמָּוֶת,


אִם תִּבְחַר מִיָּד בְּלִי בּוֹשׁ


בְּאַחַת מִן הַשָּׁלֹש:



אוֹ הֲרֹג מְשָׁרֶתְךָ,


אוֹ הַכֵּה אֶת אִשְׁתְּךָ,


אוֹ הָרֵק כְּהֶרֶף־עַיִן


הַבַּקְבּוּק הַזֶּה שֶׁל יַיִן!""



עֵת רַבָּה הִרְהֵר מַחְמוּד.


הוּא פָּחַד, אָמְנָם לָמוּת –


אַךְ גַּם חֵטְא עוֹרֵר בּוֹ פַּחַד;


וְעָנָה לְשַׂר־הַשַּחַת:



""לֹא אֶרְצַח אֶת מְשָׁרְתִי,


לֹא אַשְׁפִּיל אֶת כְּבוֹד אִשְׁתִּי!


אִם עֵצָה אַחֶרֶת אַיִן,


אֶחֱטָא – וְאֵשְׁתְּ הַיַּיִן"".



מְזָגוֹ לוֹ וַיִּשְׁתּוֹ,


וְ… שָׁתוּי – הִכָּה אִשְׁתּוֹ;


וְנָעַץ חַרְבּוֹ בָּעֶבֶד


שֶׁעָזַר לַנֶּעֱלֶבֶת.


"
