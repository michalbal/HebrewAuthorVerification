,Title,Translator,Lang,Author,Text
0,יֻמְרַת הַתַּרְנְגוֹל,,,חנניה ריכמן,"


צַיָּד יָרָה בְּנֵץ, שֶׁחָג מֵעַל לִכְפָר


כְּדֵי לִשְׁדּוֹד מִשָּׁם אֶפְרוֹחַ;


וְהַשּׁוֹדֵד, בִּמְקוֹם מַלְקוֹחַ,


מָצָא לוֹ שָׁם קִצּוּ הַמָּר.


וְעוֹד זְמַן רַב מֵעַל עָפָר


אֲבַק־פְּלוּמָה הוֹסִיף לִפְרוֹחַ…



אֲזַי מִמַּחְבּוֹאוֹ יָצָא הַתַּרְנְגוֹל.


מֻטָּל אוֹתוֹ טוֹרֵף, אוֹיֵב נוֹרָא מִכֹּל,


וְחַרְטוֹמוֹ הַחַד – קָפוּא בְּאֶפֶס־כֹּחַ…


כָּאן נִתְעוֹרֵר פִּתְאֹם בַּגֶּבֶר רוּחַ־קְרָב –


וְאֹדֶם־כַּרְבָּלְתּוֹ הִבְהִיק בְּלַהַט רַב.


קוֹלֵי־קוֹלוֹת שֶׁל “קוּקוּרִיֽקוּ”


אֶת בְּנֵי־הַלּוּל כֻּלָּם הִזְעִיקוּ.



בָּאִים הֵם וְרוֹאִים: הַתַּרְנְגוֹל עוֹמֵד,


וּלְרַגְלָיו – הַנֵּץ הַמֵּת!


“הֵידָד, גִּבּוֹר אַמִּיץ!” – קָרְאוּ לַמְּנַצֵּחַ;


וְהַגִּבּוֹר עַצְמוֹ – מִיֹּהַר מִתְנַפֵּחַ.



לְפֶתַע עוֹף נַקְרָן אֶחָד


הָפַךְ, מִתּוֹךְ פִּקְפּוּק וָהֶסֶס,


אֶת הַגְּוִיָּה מִצַּד אֶל צַד –


וּבַנּוֹצוֹת נִגְלָה לוֹ… רֶסֶס.


*

כָּךְ, בְּמִקְרֶה, נוֹדַע וְנִתְחַוֵּר הַכֹּל!


וְכָךְ, אִם תִּסְתַּכְּלוּ בָּאִישׁ הַמִּתְנַפֵּחַ,


חִישׁ תְּגַלּוּ בַּ“מְנַצֵּחַ” –


גְּבוּרַת אוֹתוֹ הַתַּרְנְגוֹל.

"
