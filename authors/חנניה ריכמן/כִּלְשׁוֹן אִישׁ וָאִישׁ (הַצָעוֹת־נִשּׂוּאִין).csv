,Title,Translator,Lang,Author,Text
0,כִּלְשׁוֹן אִישׁ וָאִישׁ (הַצָעוֹת־נִשּׂוּאִין),,,חנניה ריכמן,"


כֵּיצַד מַצִּיעַ הָאוֹהֵב


לַנֶּאֱהֶבֶת יָד וָלֵב?


הִנֵּה שׁוּרָה שֶׁל “הַצָּעוֹת”


לְפִי נֻסְחֵי הַמִּקְצוֹעוֹת.


תּוֹתְחָן: אָהַבְתִּי רַק אוֹתָךְ!


יְרִי־נָא “כֵּן” בְּקוֹל תּוֹתָח!

*

קַשָּׁר: בַּת־חֶמֶד, אוֹתְתִי


כִּי לְבָבֵךְ בָּחַר אוֹתִי!

*

יַמַּאי: הַמְתִּיקִי לִי, מלְאָךְ,


חַיֵּי־יָם־יָם שֶׁל הַמַּלָּח!

*

נַוָּט: מִשְׁלִי עַל מַסְלוּלִי –


תִּפְסִי אֶת הֶגֶה־גוֹרָלִי.

*

נֶהָג: דַּרְכִּי – לִפְנֵי מִפְנֶה:


אֲנִי צָרִיךְ נַהַג־מִשְׁנֶה.

*

כַּדּוּרַגְלָן : יַלְדַּת־זְהָבִי,


הִבְקַעַתְּ שַׁעַר־לְבָבִי!

*

טֶלֶפוֹנִיסְט: אוֹ הֵן – אוֹ לָאו:


לִבִּי מַמְתִּין לָךְ עַל הַקַּו.

*

שׁוֹטֵר־תְּנוּעָה: רִמְזִי, רַמְזוֹר:


לַכֹּל – “עֲבוֹר!” וְלִי – “עֲצוֹר!”

*

צַיָּד: הֲיִי לִי עֲטָרָה:


חִצֵּך פָּגַע בַּמַּטָּרָה!

*

דַּיָּג: נִלְכַּדְתִּי עִם רִשְׁתִּי


בְּתוֹךְ רִשְׁתֵּךְ. הֲיִי אִשְׁתִּי!

*

גַּנָּן: קַבְּלִי־נָא צְרוֹר לִילָךְ:


צָרוּר בּוֹ סוֹד גַּם לִי גַּם לָךְ!

*

נַגָּן: הַשְׁמִיעִי “הֵן” מַז’וֹר –


אַל תְּנַגְּנִי בְּ“לֹא” מִינוֹר!

*

זַמָּר: נִהְיֶה־נָא זוּג־אֱמֶת:


עַד סוֹף־חַיִּים נָשִׁיר דּוּאֶט!

*

רַקְדָּן: יְהֵא חֶלְקֵךְ אִתִּי –


מִ“סְוִינְג” סוֹעֵד עַד וַלְס אִטִּי!

*

שַׂחְקָן: יָפִית, פְּאֵר־נָשִׁים,


מִכָּל נָשַׁי עַל הַקְּרָשִׁים!

*

צַיָּר: יָדֵךְ הִנָּהּ בְּרוּכָה


מִכָּל פְּרָסֵי־תַּעֲרוּכָה!

*

פַּיְטָן: הֵא מֹהַר וּתְשׁוּרוֹת:


עֶשְׂרִים בָּתִּים – שְׁמוֹנִים שׁוּרוֹת!

*

שַׁדְּכָן: אַצִּיעַ לָךְ שִׁדּוּךְ,


שֶׁלֹּא יַכְנִיס לִי שְׂכַר־תִּוּוּךְ.

*

נַקְּדָן: פֻּעַלְתִּי כַּבָּזָק:


שַׂמְתְּ בְּלִבִּי דָגֵשׁ חָזָק!

*

סַפְרָן: הוֹאִילִי־נָא לִדְלוֹג


עַל מִתְחָרַי בַּקַטַּלוֹג!

*

רוֹפֵא: הָחִישִׁי לִי תְּרוּפָה:


חָלְיִי – אַהֶבֶת חֲרִיפָה!

*

חִירוּרְג: אָשְׁרִי וּמַזָּלֵךְ


תְּלוּיִים עַכְשָׁו בְּאִזְמֵלֵךְ!

*

פָּקִיד: קַבְּלִי יָדִי וּשְׁמִי –


וּתְנִי עַל כָּךְ אִשּׁוּר רִשְׁמִי!

*

בַּנְקַאי: פִּרְעִי־נָא בְּטוּבֵךְ


אֶת שְׁטַח־חוֹבֵךְ לְאוֹהֲבֵךְ!

*

סוֹחֵר: אִם פִּיךְ יַגִּיד לִי “לֹא” –


הֲרֵי לִבִּי יִפְשׁוֹט רַגְלוֹ.

*

פְּרַקְלִיט: נַסְּחִי פְּסַק־דִּין בָּרוּר!


אִם הוּא שְׁלִילִי – אַגִּישׁ עִרְעוּר!

*

עֶגְלוֹן: חַיִּים הֵם עֲגָלָה –


וְלָהּ יָאָה רִתְמָה כְּפוּלָה.

*

טֶחָן: לִבִּי לָמַד דַּבָר:


יָפִים רֵחַיִם לַצַּוָּאר!

*

אוֹפֶה: אֹהַב אוֹתָךְ תָּמִיד!


נָלוּשׁ יַחְדָּו חַלַּת־עָתִיד!

*

יַרְקָן: עֲנִי! גִּזְרִי, כְּרוּבִי,


אֶת גְּזַר־דִּינוֹ שֶׁל לְבָבִי!

* * *

אֲנִי מַפְסִיק מֵחֹסֶר־פְּנַאי:


רְשׁוּת־הֶמְשֵׁךְ – לְכָל קוֹרְאַי!

 
מִכְתַּב קַרְיַן־רַדִיוֹ לַאֲהוּבַת־לִבּוֹ

""הִנֵּה קִצּוּר־הַחֲדָשׁוֹת:


אֲנִי נֶחְנָק מֵרְגָשׁוֹת;


מָסָךְ עוֹלֶה, מָסָךְ יוֹרֵד,


וְרַק לִבִּי – עַל אִי בּוֹדֵד.

אוֹתִי עָזַבְתְּ. גַּלְמוּד אָנוּד


בִּשְׂדֵה תַּרְבּוּת וְאָמָּנוּת:


שׁוּב עַל נַפְשִׁי לֹא חֲמוּדִים


כָּל הַבִּימוֹת וְהַבַּדִּים.

*

יָרִיב־מַשְׁמִיץ אוֹתִי הִכְתִּים


מֵעַל גַּבֵּי הַתַּקְלִיטִים:


יוֹם־יוֹם נִגֵּן שִׁדּוּר־חוֹזֵר


שֶׁל הַקּוֹנְצֶ’רְטוֹ לִפְלַסְתֵּר.

קִבַּלְתְּ מִפִּיו דִּבּוֹת רָעוֹת,


כִּי הוּא מֻמְחֵה “פַּרְפְּרָאוֹת”.


לִבִּי, רוֹתֵחַ וּמוֹחֶה,


זוֹעֵק: “הַכֵּה אֶת הַמֻּמְחֶה!”

*

אֲנִי פּוֹזֵם: “הָיוּ יָמִים”.


וְכָל רֵעַי מִשְׁתּוֹמְמִים –


וְעַל יְדֵי חִידוֹן־בָּזָק


רוֹצִים לִתְפּוֹס “חָתוּל בַּשַּׂק”.

לֹא! לֹא אַגִּישׁ לִרְכִילוּתָם


תָּכְנִית כְּפִי בַּקָּשָׁתָם.


אֶת סוֹד נַפְשִׁי תֵּדְעִי רַק אַתְּ,


רַק אַתְּ מִדָּן וְעַד אֵילַת.

חֶמְדַּת־לִבִּי! עַל אַף הַכֹּל,


בַּקָּשָׁתִי – “שֻׁלְחָן עָגֹל”.


דַּבְּרִי גְלוּיוֹת, כִּי הָאֶזְרָח


רוֹצֶה לָדַעַת, מַה קָּרָךְ?""

 
פִּלְאֵי רַדִיוֹ

“שִׁדּוּר מֻפְלָא לְאֵין־עֲרֹךְ!” –


סָח מַאֲזִין פְּלוֹנִי:


""הַגַּל – קָצָר, הַנְּאוּם – אָרֹךְ,


הַתֹּכֶן – בֵּינוֹנִי!""


 
מִכְתַּב־אַהֲבָה שֶׁל חַזַּאי

""הֵא לָךְ תַּצְפִּית עַל לְבָבִי:


בּוֹ הִתְפַּתַּח מַצָּב שְׁרָבִי!


אַךְ לְלִבֵּךְ פִּתְאֹם חָדַר


גַּל אֲוִירִי פּוֹשֵׁר עַד קַר.



יָם־רִגְשׁוֹתַיִךְ, מַחְמַלִּי,


הָפַךְ מִנּוֹחַ לְגַלִּי –


וְחִיש־מַהֵר יָרַד חִנִּי


מִגֹּבַהּ רַב לְבֵינוֹנִי.

אַךְ לֶעָתִיד אֲנִי רוֹאֶה


שִׁפּוּר בַּתַּחֲזִית:


מִזְגֵּךְ יִהְיֶה כְּלַפַּי נָאֶה


עַד מְעֻנָּן חֶלְקִית"".

"
