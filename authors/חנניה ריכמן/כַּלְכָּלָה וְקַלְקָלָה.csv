,Title,Translator,Lang,Author,Text
0,כַּלְכָּלָה וְקַלְקָלָה,,,חנניה ריכמן,"

לְמִי דוֹמֶה קַמְצָן מִסְכֵּן?
נַסּוּ־נָא לְנַחֵשׁ.
לְקֶנְגוּרוֹ: כִּיסוֹ גַם־כֵּן
נוֹעַד בִּשְׁבִיל יוֹרֵשׁ.


*

עֹל־מַס – לֹא קַל הוּא כָּל־עִקָּר,
אַךְ קַמְצָנִים חוֹסְכִים
מַס־הַכְנָסָה בִּסְכוּם נִכָּר:
מַס הַכְנָסַת אוֹרְחִים.


*

קַמְצָן רוֹצֶה בְּהִתְפַּתְּחוּת
מִשְׁקוֹ וּנְכָסָיו –
אַךְ מִתְנַגֵּד בְּהִתְרַתְּחוּת
לְהִתְפַּתְּחוּת כִּיסָיו.


*

נָדִיב חָדִישׁ יַמְצִיא “שִׁיטָה”
לְאשֶׁר אֱנוֹשׁוּת
יוֹתֵר מַהֵר מִתְּרוֹם פְּרוּטָה
בִּשְׁבִיל עָנִי פָּשׁוּט.


*

כַּמָּה נָדִיב הַלִּיבֶּרַל!
תָּמִיד הִנּוֹ מוּכָן
לִנְדּוֹב, לְשֵׁם טוֹבַת־הַכְּלָל,
אֶת כֶּסֶף הַשַּׁמְרָן.


*

אִם רְצוֹנְךָ שֶׁמָּמוֹנְךָ
יָבוֹא אִתְּךָ גַּן־עֶדְנָה,
אוֹתוֹ לִזְכוּת־שֶׁל־חֶשְׁבּוֹנְךָ
בְּבַנְק־צְדָקָה הַפְקֶד־נָא!


*

בַּלֵּה עֵת־נֹעַר כְּתִקְנָהּ
וְאַל תִּהְיֶה כִּילַי –
אַךְ אַל תִּשְׁכַּח כִּי הַזִּקְנָה
תִּשְׁאַל: “הֵיכָן הַמְּלַאי?”


*

לַבַּזְבְּזָן לֹא תַּעֲזוֹר
בְּשׁוּם צוּרָה וָאֹפֶן;
כִּי לֹא בַּכִּיס אֶצְלוֹ הַחֹר:
אֶצְלוֹ נָקוּב הַחֹפֶן.


*

עָשִׁיר – זֶה אִישׁ שֶׁלֹא יֵבוֹשׁ
גַּם בַּחֲנוּת גְּדוֹלָה
לְהִתְמַקֵּחַ אוֹ לִדְרוֹשׁ
סְחוֹרָה יוֹתֵר זוֹלָה.


*

מַרְבִּים אֲנַחְנוּ פַּזְרָנוּת –
לִדְקוֹר עֵינֵי שְׁכֵנֵינוּ,
הַנּוֹהֲגִים בַּזְבְּזָנוּת –
לִדְקוֹר בָּהּ אֶת עֵינֵינוּ.


*

“הַדֶּקוֹרַטוֹר הַפְּנִימִי” –
מַמְצִיא מָלֵא חִדּוּשׁ,
שֶׁסָּח לוֹ שֵׁד יוֹדֵעַ מִי
כִּי כַּסְפְּךָ יָרוּשׁ.


*

מִפֶּסִימִיסְט – אִם רַק יַלְוֶה –
כְּדַאי לְךָ לִלְווֹת:
כִּי הוּא אֵינֶנּוּ מְקַוֶּה
לְהַחְזָרַת חוֹבוֹת.


*

דַּוְקָה עֲמוּס־חוֹבוֹת נָדוֹן
לְהוֹצָאָה מֻגְדֶּלֶת:
עָלָיו לִשְׂכּוֹר שׁוֹעֵר חָסֹן
לַשַּׁעַר וְלַדֶּלֶת.


*

נוֹכֵל מַקְדִּישׁ חֲצִי־שִׂכְלוֹ
לְהַשָּׂגַת מִלְווֹת,
וְאֶת יִתְרַת כִּשְׁרוֹן־נִכְלוֹ –
לְאִי־תַּשְׁלוּם חוֹבוֹת.


*

אִם בַּזְבְּזָן נִהְיֶה בַּנְקְרוֹט,
בּוֹ מְטַפְּלִים כַּנֹּהַל:
סוֹף “פְּעִילֵי־הַהוֹצָאוֹת”
הוּא – “הוֹצָאָה־לַפֹּעַל”.


*

פּוֹשֵׁט־רַגְלוֹ – אַף מְעִילוֹ
מוֹסֵר הוּא לְנוֹשָׁיו
… אַחְרֵי שֶׁשָּׂם כַּסְפּוֹ כֻּלּוֹ
בַּכִּיס שֶׁל מִכְנָסָיו.


*

יָדַעְנוּ שְׁלשֶׁת מְמַדִּים:
הֵם – אֹרֶךְ, רֹחַב, עֹבִי.
אוּלָם קוֹבֵעַ, יְדִידִים,
הָרְבִיעִי: הַשֹּׁוִי.


*

גַּם אִם עֻכַּב סִלּוּק חוֹבוֹ,
דֶנְטִיסְט אֵינוֹ נִרְגָּשׁ;
יָכוֹל לִסְמוֹךְ הוּא עַל גּוֹבוֹ:
עַל כְּאֵב־שֵׁן חָדָשׁ.


*

אִישׁ־דִּין שׁוֹקֵל תְּבִיעָה עַצְמָהּ:
אִם יְסוֹדָהּ בָּטוּחַ;
וְאִישׁ־חֶשְׁבּוֹן שׁוֹקֵל סְכוּמָהּ:
אִם הוּא שָׁוֶה וִכּוּחַ.


*

“כִּפְיוֹן־טוֹבָה” – תְּלוּנַת הַכֹּל.
אַךְ, בִּמְחִילַת־כָּבוֹד,
הַאִם אָמְנָם כָּל־כָּךְ גָּדוֹל
מִסְפַּר עוֹשֵׂי־טוֹבוֹת?


*

זֶה כְּפוּי טוֹבָה וְזֶה טִיבוֹ:
רֵאשִׁית־חֶפְצוֹ – לָדַעַת
אִם לֹא הֵפִיק גַּם מֵיטִיבוֹ
תּוֹעֶלֶת מִן הַסַּעַד?


*

אִם עַם קוֹבֵעַ מֶכֶס רַב –
זֶה תַּעֲרִיף־מָגֵן;
אַךְ אִם קוֹבְעִים כָּזֶה שְׁכֵנָיו –
זֶה מַס בִּלְתִּי־הוֹגֵן.


*

בְּחֹק מֻצְלָח עוֹד לֹא יֻבְטַח
שִׁפּוּר לַכַּלְכָּלָה;
אוּלָם כָּל חֹק בִּלְתִּי־מֻצְלָח
מִיַּד יְקַלְקְלָהּ.


*

קָרְבַּן־סְחִיטָה הוּא אִישׁ אֻמְלָל:
תַּשְׁלוּם לַסַּחְטָנִים
אֵינוֹ מַבְטִיחַ כְּלָל וּכְלָל
חַיִּים שַׁאֲנַנִּים.


*

נָהָר (כָּמוֹנוּ, בִּמְחִילָה)
בּוֹחֵר בְּכָל מָקוֹם
קַו־הִתְנַגְּדוּת הֲכִי־קַלָּה –
וְנַעֲשֶׂה עָקֹם.


*

“נָקִי” לְפִי מֻשָּׂג שׁוּקִי –
עֶרְכּוֹ נִמְדָּד בְּסַךְ
שֶׁל דְּמֵי הָרֶוַח הַנָּקִי
מֵעֵסֶק מְלֻכְלָךְ.


*

שְׁנֵי אֶלֶמֶנְטִים נֶהֱנִים
מֵעֲבוֹדָה זָרָה:
כָּל הָעוֹבְדִים לֶאֱלִילִים
וְ… טַפִּילֵי־חֶבְרָה.


*

מִי שֶׁגּוֹבֵר עָלָיו יִצְרוֹ –
נִפְתֶּה לְ“אֵשׁ זָרָה”;
וְכֵן דַּיָּר, שֶׁמְּאוֹרוֹ–
עַל בַּעַל־הַדִּירָה.


*

רֹב שֻׁתָּפִים הוּא פֻּרְעָנוּת.
אָמַר סוֹחֵר נָבוֹן:
""שְׁנֵי שֻׁתָּפִים – זוֹ שֻׁתָּפוּת
עֶשְׂרִים – זֶה שִׁתָּפוֹן"".


*

סוֹחְרִים, שֶׁדָּנוּ זֶה עִם זֶה
עַל עֵסֶק מְשֻׁתָּף,
צֵרְפוּ בִּשְׁעַת כְּתִיבַת חוֹזֶה
סְעִיף אֶחָד נוֹסָף:

""כְּדִין כָּל רֶוַח מֵעִסְקָה,
גַּם זֶה שֶׁיִּתְהַוֶּה
מִפְּשִׁיטַת־רֶגֶל אוֹ דְלֵקָה –
טָעוּן חִלּוּק שָׁוֶה"".


*

“סְלִיחָה” – אָמַר הַחֶנְוָנִי –
""עָלַי לִדְרוֹשׁ כִּסּוּי,
כִּי חֶשְׁבּוֹנְךָ פֹּה, אֲדוֹנִי,
גָּדוֹל מִן הָרָאוּי"".

– ""אֲנִי יוֹדֵעַ זֹאת! וּבְכֵן,
עֲשֵׂהוּ כָּרָאוּי"" –
עָנָה הָאִישׁ – ""וְאָז אֶתֵּן
הַכֶּסֶף בְּלִי דִחוּי"".


*

כְּשֶׁטּוֹעֶה סוֹחֵר פָּשׁוּט,
סוֹבֵל הוּא הֶפְסֵדִים;
אוּלָם אִם בַּנְק עוֹשֶׂה טַעוּת,
סוֹבְלִים הַמַּפְקִידִים.


*

מִשְׂחַק־הַזַרְד – זֶה מִין תַּכְסִיס
שֶׁל כַּיִס מְחֻכָּם,
בּוֹ מְרוֹקֶנֶת אֶת הַכִּיס
יַד נִגְזָלִים עַצְמָם.


*

עִתּוֹן מוֹקִיעַ הַגְרָלוֹת
בְּאֹרַח עֶקְרוֹנִי –
וְלִתְמוּנוֹת־זוֹכִים גְדוֹלוֹת
מַקְדִּישׁ עַמּוּד שֵׁנִי.


*

""אֲבוֹי, חִקּוּי דֻּגְמָה טוֹבָה
מֵבִיא עַל אִישׁ צָרוֹת!"" –
אָמַר זַיְפָן, אֲשֶׁר הוּבָא
לַדִּין עִם צְרוֹר “שְׁטָרוֹת”.


*

“לַכֶּסֶף יֵשׁ כְּנָפַיִם”.
מֵמְרָה זוֹ – אֲמִתִּית.
אַךְ עוֹף זֶה בֵּינָתַיִם
אֵינוֹ יוֹנָה בֵּיתִּית.


*

אִישׁ לֹא הָיָה עוֹד מַאֲרִיךְ
בַּחֶלֶד אֶת יָמָיו,
לוּ בֶּאֱמֶת הָיָה צָרִיךְ
כָּל מַה שֶּׁהוּא יִתְאַב.


*

פֵּרוּשׁ מֻשַּׂג “שָׂכָר הוֹגֵן”
לְאִישׁ עַל עֲמָלוֹ
תָּלוּי בָּזֶה אִם הַבּוֹחֵן –
נוֹתְנוֹ אוֹ מְקַבְּלוֹ.


*

בְּסוֹף־שָׁבוּעַ חָשׁ כָּל אִישׁ
חֻלְשָׁה בְּמַצָּבוֹ;
וּבְסוֹף כָּל חֹדֶשׁ הוּא מַרְגִּישׁ
חֻלְשָׁה בְּתַקְצִיבוֹ.


*

תַּשְׁלוּם שֶׁל מַס־הַהַכְנָסָה
הֲרֵיהוּ מַעֲמָס –
אַךְ אוֹי לְבַעַל־פַּרְנָסָה
פָּטוּר מִזֶּה הַמַּס!


*

דּוֹרֵשׁ מָמוֹן בְּאִיּוּמִים
נִכְלָא וְגַם נִקְנָס.
חֲבָל שֶׁאֵין דִּינִים דּוֹמִים
בִּשְׁבִיל גּוֹבֵי־הַמַּס.


*

יֶשְׁנָם בְּיַחַס לַמִּסִּים
שֶׁמֶּמְשָׁלָה גוֹבָה
רַק שְׁנֵי מִינִים שֶׁל כּוֹעֲסִים:
זָכָר וּנְקֵבָה.


*

הָאוֹפְּטִימִיסְט הַתָּם גּוֹרֵס
כִּי יֵשׁ לַמֶּמְשָׁלָה
מְלוֹא־יְכֹלֶת לְפַרְנֵס
אֶת הָאֻמָּה כֻּלָּהּ;

וּפֶּסִימִיסְט נֻקְשֶׁה גוֹרֵס
כִּי לָאֻמָּה כֻּלָּהּ
אֵין דֵּי יְכֹלֶת לְפַרְנֵס
אֶת כָּל הַמֶּמְשָׁלָה.


*

אָמַר שָׂכִיר: ""לְמַשְׂכֻּרְתִּי –
יֵשׁ בְּעָיָה נִצַּחַת:
אֵיךְ לְפַרְנֵס אֶת מִשְׁפַּחְתִּי
וּמֶמְשַׁלְתִּי גַם־יַחַד?""


*

אֶזְרָח עָיֵף מִן הַגְּבִיּוֹת
אָמַר: ""זֶה רַב מִדַּי:
הַמֶּמְשָׁלָה רוֹצָה לִחְיוֹת
מֵעַל לְאֶמְצָעַי!""


*

כָּעֵת שׁוּם אִישׁ אֵינוֹ לָהוּט
אַחַר מִכְתָּב בְּאַחְרָיוּת:
הַמִּכְתָּבִים הָרְשׁוּמִים –
רֻבָּם נִשְׁלָח אֶל נִשּׁוֹמִים.


*

צָרַת שׁוּמָה הִיא כִּי שַׁמַּאי
בְּכָל עַצְמַאי רוֹאֶה רַמַּאי –
וְאִלּוּ כָּל נִשּׁוֹם עַצְמַאי
בְּכָל שַׁמַּאי רוֹאֶה אַשְׁמַאי.


*

פְּלוֹנִי, רָזֶה וּצְנוּם־פָּנִים,
מַצִּיעַ מַס עַל הַשְּׁמֵנִים,
שֶׁבִּצּוּעוֹ הַנֶּאֱמָן
יֻפְקַד בִּידֵי פְּקִידֵי־שׁוּמָן.


*

אֵין צְלִיל וְתֹכֶן – הַיְנוּ הַךְ:
כָּל בַּעַל־בַּיִת מְדֻכְדָּךְ
לָכֶם יַסְבִּיר כִּי אַרְנוֹנָה
אֵינָהּ מִשֹּׁרֶשׁ רְנָנָה.


*

תְּרוּמוֹת, כִּגְמוּל נְדִיבוּתְךָ,
יוֹרְדוֹת מִמַּס־הַכְנָסָתְךָ.
יֵשׁ רַק צָרָה אַחַת: שֶׁהֵן
מֵהַכְנָסָה יוֹרְדוֹת גַּם־כֵּן.


*

שַׂר־מִסִּים יִגְבַּר עַל נֵכֶל
מִתְחַמְּקִים וּמִשְׁתַּמְּטִים –
אִם יַטִּיל מִסִּים עַל שֵׂכֶל
וְיִפְטוֹר מֵהֶם שׁוֹטִים.

וּמוּסַר־מִסִּים בְּלִי דֹפִי
יִשְׁתַּלֵּט גַּם בֵּין גְּבָרוֹת –
אִם יוּטְלוּ מִסִּים עַל יֹפִי
עִם פִּטּוּר מְכֹעָרוֹת.


*

“נְשָׁמָה עַרְטִילָאִית” –
הִיא עֲדַיִן דְּמוּת פִּלְאִית;
אַךְ “נִשּׁוֹם עַרְטִילָאִי” –
הוּא עַכְשָׁו יְצוּר טִבְעִי.


*

עַל־פִּי־רֹֹב הַמַּעֲבִיד
מִשְּׁבִיתוֹת אֵינוֹ מַפְסִיד:
הוּא מוֹסִיף לַצַּרְחָנִים
עַל חֶשְׁבּוֹן הַצַּרְכָנִים.


*

אֲלָפִים חוֹמְדִים קְלָפִים
בְּתִקְוָה לַאֲלָפִים.
אַךְ מַרְבִּית חוֹמְדֵי־קְלָפִים
בְּעַצְמָם יוֹצְאִים “קְלוּפִים”.


*

כַּיָּדוּעַ, לְחַיְדַק
יֵשׁ מִסְפַּר קְרוֹבִים מֻפְלָג.
אַךְ מִסְפָּר גָּדוֹל יוֹתֵר
יֵשׁ מֵהֶם לְמִילְיוֹנֵר.


*

הָעוֹבֵד אֶת אֱלֹהָיו
לְשֵׁם כֶּסֶף וְזָהָב –
יַעֲבֹד אֶת הַשָּׂטָן
אִם הַלָּז יַרְבֶּה מַתָּן.


*

יִתָּכֵן לִחְיוֹת בְּצֶנַע
עַל מַשְׂכֹּרֶת פְּעוּטָה,
אִם אֵינְךָ מְבַזְבְּזֶנָּה
לְהַסְתִּיר אֶת קַטְנוּתָהּ.


*

אִם מַרְוִיחַ אִישׁ צַר־עַיִן
עִם שֻתָּף אוֹ עִם יְדִיד,
אֵין אָשְרוֹ שָׁלֵם עֲדַיִן –
כִּי רֵעוֹ אֵינוֹ מַפְסִיד.


*

גַּם מַטְבֵּעַ חִישׁ בּוֹרֵחַ
מִבְּדִידוּת וְשִׁמָּמוֹן:
הוּא אוֹהֵב לְהִסְתַּפֵּחַ
אֶל אֶחָיו – הֲמוֹן־מָמוֹן.


*

אֵיזוֹ טֶכְנִיקָה לַפֶּגַע:
אִם תִּינוֹק בָּלַע פְּרוּטָה,
כִּיס־אָבִיו מֵקִיא בִּן־רֶגַע
עֶשֶׂר לִירוֹת תְּמוּרָתָהּ!


*

בִּתְחִלָּה בִּקֵּשׁ לוֹוֶה:
“רֵעַ, תֵּן לִי זִ’ירָה!”
וּבַסּוֹף בִּקֵּשׁ גּוֹבֶה:
“פְּרַע מָאתַיִם לִירָה!”


*

אִישׁ מַשְׁקִיעַ כָּל הַכּשֶׁר
לְהַגִּיעַ אֶל הָעשֶׁר –
וּבֵינְתַיִם פָּג כָּשְׁרוֹ
לֵהָנוֹת מִפְּרִי עָשְׁרוֹ.


*

מַה יִּרְבּוּ עִם עשֶׁר, אֶחָא,
יְדִידֶיךָ וְאוֹיְבֶיךָ:
יְדִידִים מְלָאכוּתִיִּים
וְאוֹיְבִים אֲמִתִּיִּים.


*

הֶעָשִׁיר תָּמִיד נוֹסֵעַ,
הָאֶבְיוֹן תָּמִיד פּוֹסֵעַ –
אַךְ לְסַף עוֹלַם־אֱמֶת
הֵם יַגִּיעוּ בָּהּ בָּעֵת.


*

הָאַשְׁרַאי תָּמִיד פָּתוּחַ
רַק לְבַעַל כִּיס בָּטוּחַ –
וְסָגוּר לְכָל בִּישׁ־גַּד
הַזָּקוּק לוֹ בִּמְיֻחָד.


*

אֵין גְּבִיָּה גוֹרֶמֶת צֹהַל,
בְּרַם חָשׁוּב לְאִישׁ גַּם נֹהַל:
אִם גּוֹבֶה מִמֶּנּוּ מַס
צֶוֶת גַּס אוֹ מְנֻמָּס.


*

הֲקָלַת־הַמִּסִּים –
זֶה שִׁטּוּי־בֶּאֱוִיל,
הַמַּבְטִיחַ נִסִּים
בְּאֶחָד בְּאַפְּרִיל.


*

מְבַזְבֵּז־יְרֻשָּׁה
מִן “הַחוּג־הַנּוֹצֵץ”
חִישׁ מוֹצֵא לוֹ אִשָּׁה
מִן “הַחוּג הַמּוֹצֵץ”.


*

הַסָּב – רָכַשׁ, הָאָב – יָרַשׁ,
הַבֵּן – בִּזְבֵּז, הַנֶּכֶד – רָשׁ.


*

אִם תַּאֲזִין לְיִצְרְךָ,
לֹא תְּאַזֵּן אֶת תַּקְצִיבְךָ.


*

לְכָל שָׂכִיר – דָּבָר יַצִּיב:
הַגֵּרָעוֹן שֶׁבַּתַּקְצִיב.


*

לַמְשַׁלֵּם־בְּשִׁעוּרִים
הָחֳדָשִׁים נִרְאִים קְצָרִים.


*

נִמּוּס רַב־מֶתֶק מְאוֹתֵת
כִּי אֵין הַ“גְּבִיר” מוּכָן לָתֵת.


*

אַל תִּתְגָּאֶה, נַדְבָן עָשִׁיר:
אֵינְךָ נוֹתֵן – אַתָּה מַחְזִיר.


*

הַקַּמְצָנִים, שׁוֹמְרֵי־הוֹנָם,
הֵם, מִסְכֵּנִים, שׁוֹמְרֵי־חִנָּם.


*

קַמְצָן אֵינוֹ שׂוֹנֵא אוֹרְחִים:
הוּא אַךְ וְרַק שׂוֹנֵא צוֹרְכִים.


*

קַמְצָן – גְּלוּי־לֵב שֶׁבַּבְּרִיּוֹת:
הוּא, בְּעִקָּר, כּוֹתֵב גְּלוּיוֹת.


*

בְּבֵית קַמְצָן אֵין מַה לִנְדּוֹב –
אַךְ לְגַנָּב יֵשׁ מַה לִגְנוֹב.


*

""שְׁכֵנִי מַפְרִיעַ לִי לִישׁוֹן:
מְכוֹנִיתוֹ…הִיא סוּג רִאשׁוֹן"".


*

לוּ מִשְׁאָלוֹת הָיוּ סוּסִים,
כָּל הָרַגְלִים הָיוּ נוֹסְעִים.


*

סוֹכֵן־פִּרְסוּם מַגִּישׁ חֶשְׁבּוֹן
עַל הַפְרָחַת בּוּעוֹת־סַבּוֹן.


*

תַּפְקִיד פִּרְסֹמֶת – לְהַכְנִיס
יַד אִישׁ אֶחָד לְאֶלֶף כִּיס.


*

גַּם רְבָבָה – מְאַת מֵאוֹת –
הִיא לְחַמְדָּן מְעַט מְאוֹד.


*

חַיָּב שִׁלֵּם לְ“זַכָּאַיו” –
אוּלָם הוֹדָה כִּי “זֶה כָּאַב”.


*

כָּל בַּעַל־כֶּסֶף, כְּמוּבָן,
הָיָה רוֹצֶה לִהְיוֹת נַדְבָן.
אַךְ יֵשׁ “אֲבָל” מְאֹד נָבָל:
אוֹתוֹ אֲבָל נִקְרָא “חֲבָל”.


*

יֵשׁ סוּג תּוֹרֵם אֲשֶׁר נוֹתֵן –
וּלְעוֹלָם אֵינוֹ רוֹטֵן;

וְיֵשׁ תּוֹרֵם מִסּוּג “חוֹתֵן”:
הוּא גַם רוֹטֵן וְגַם נוֹתֵן;

וְיֵשׁ קַמְצָן: אֵינוֹ רוֹטֵן –
כִּי לְעוֹלָם אֵינוֹ נוֹתֵן;

וְיֵשׁ רָשָׁע: אֵינוֹ נוֹתֵן –
אוּלָם תָּמִיד, תָּמִיד רוֹטֵן.


*

מִתְפַּרְנְסִים מִנְּדֻנְיוֹת –
כֹּחָם בְּחוֹתְנֵיהֶם;
מִתְפַּרְנְסִים מִמַּגְבִּיּוֹת –
כֹּחַם בְּנוֹתְנֵיהֶם;
בְּנֵי פַּרְנָסוֹת עַצְמָאִיּוֹת –
כֹּחָם בְּמָתְנֵיהֶם.


*

קַמְצָן מוּכָן לִהְיוֹת חָסִיד
בִּתְנַאי אֶחָד: שֶׁלֹּא יַפְסִיד;
אַךְ לְחַמְדָּן – מְעַט גַּם זֹאת:
חֶפְצוֹ – מִצְווֹת שֶׁמַּכְנִיסוֹת.


*

""לֹא הֶאֱמַנְתִּי כָּל־עִקָּר
כִּי שְׁמִי יִהְיֶה כָּל־כָּךְ יָקָר:
כָּל אוֹת וָאוֹת עוֹלָה מֵאוֹת!""
– אָמַר עָרֵב־לְהַלְוָאוֹת.


*

סִמָּן כָּפוּל הוּא סִמָּנָהּ
שֶׁל מְכִירַת סִיּוּם־עוֹנָה:
קוֹנִים – קוֹנִים בַּהֲנָחָה,
מוֹכְרִים – מוֹכְרִים בַּאֲנָחָה.


*

דַּל־כִּיס מְאוּמָה לֹא קָנָה;
נִשְׁאַל, מַדּוּעַ – וְעָנָה:
אֲנִי מוּכָן וּמְזֻמָּן –
אַךְ לֹא מוּכָן הַ“מְזֻמָּן”!


*

“יֵשׁ בֵּין קוֹנִים מִינִים שׁוֹנִים” –
אָמַר אֶחָד הַחֶנְוָנִים:
""זֶה מְקַבֵּל – וּמְסַלֵּק,
וְזֶה נוֹטֵל – וּמִסְתַּלֵּק"".


*

“גְּבִיר” חוֹשֵׁב עַצְמוֹ נָדִיב
בְּחַלְּקוֹ עֵצוֹת מִפִּיו.


*

מַרְבִּיתָן שֶׁל הַלְוָאוֹת –
הַלְוָיוֹת הֵן לַמָּעוֹת.


*

בַּזְבְּזָן שׁוֹפֵךְ־מָעוֹת
וְסוֹפוֹ – שׁוֹפֵךְ דְּמָעוֹת.


*

בְּנֵי אִכָּר הֵם נְכָסָיו,
בְּנֵי עָשִׁיר – חֹרֵי־כִּיסָיו.


*

אֶל פָּקִיד בַּבַּנְק נִגְּשָׁה
גְּבֶרֶת־חֶמֶד וּבִקְּשָׁה:

""פְּתַח חֶשְׁבּוֹן עַל שְׁמִי שֶׁלִּי
וְעַל שְׁמוֹ שֶׁל בַּעֲלִי"".

– ""זֹאת אוֹמֶרֶת, חֶשְׁבּוֹנְכֶם –
מְשֻׁתָּף הוּא לִשְׁנֵיכֶם?""

– “כֵּן” – עָנְתָה: ""חֲצִי־חֲצִי:
הוּא יַכְנִיס, אֲנִי אוֹצִיא"".


*

אִם מַשְׁקִיעַ – אֵין בּוֹ דֵעַ,
הוּא עַצְמוֹ סוֹף־סוֹף שׁוֹקֵעַ.


*

הַחַמְדָּן חִפֵּשׂ “צְרוֹרוֹת”–
וּמָצָא צָרוֹת צְרוּרוֹת.


*

הַנּוֹתֵן אֵינוֹ שׁוֹכֵחַ;
שִׁכְחָה – חֻלְשַׁת לוֹקֵחַ.


*

אִם לַכֶּלֶב יֵשׁ מוּסָר –
הוּא מַפְסִיד הַרְבֵּה בָּשָׂר.


*

לְהַקְשִׁיב לְהַצָּעוֹת –
לֹא עוֹלֶה בְּהוֹצָאוֹת.


*

בְּלִי עֶזְרָה שֶׁל “טַעַם רָע”
אֵין לִמְכּוֹר הַרְבֵּה סְחוֹרָה.


*

“בֵּית־קְלָפִים” בּוֹנֶה סָכָל
אוֹ…קֻבְיוּסְטוּס בַּר־מַזָּל.


*

לְרַבִּים פֵּרוּשׁ מַזָל –
זֶהוּ כֶּסֶף בְּלִי עָמָל.


*

הִזָּהֵר נָא מִדּוֹרוֹן:
מִדּוֹרוֹן מַתְחִיל מִדְרוֹן.


*

צֶבַע־פָּז הוּא צֶבַע עַז:
כָּל כִּעוּר תַּחְתָּיו נִגְנָז.


*

לֹא חִנָּם בְּ""מִתְפַּרְנֵס,
הַהֶדְגֵּשׁ הוּא עַל הַ“נֵּס”.


*

גַּם הַבָּא אֶל שִׂיא־מָמוֹן
חָשׁ בַּנֶּפֶשׁ שִׁמָּמוֹן.


*

כָּל תִּצְרֹכֶת מְנֻפַּחַת
מִסְתַּיֶּמֶת בְּתִצְרַחַת.


*

“גְּבִיר” קַמְצָן – בּוֹכִים דּוֹרְשָׁיו;
“גְּבִיר” נַדְבָן – בּוֹכִים יוֹרְשָׁיו.


*

מַה גָּדוֹל תָּמִיד הָרֶוַח
בֵּין סִכּוּי לְבֵין הָרֶוַח!


*

הַמַּחְסוֹר יוֹצֵר מוֹרְדִים
וְהַשֶּׁפַע רַק מַרְדִּים.


*

דַּעַת־חֹסֶר מְסַיַּעַת
לְחִסּוּל שֶׁל חֹסֶר־דַּעַת.


*

מִי עָשִׁיר גָּדוֹל מִכֹּל?
הַיָּכוֹל לִחְיוֹת בְּזוֹל.


*

דַּחֲקוּת וְקֹצֶר־רוּחַ –
לֹא יִתְרוֹן הֵם לְמִקּוּחַ.


*

בְּאֻלְפַּן מוֹרֵנוּ דְחָק
הַלִּמּוּד אֵינוֹ מִשְׂחָק.


*

מַאֲזָנֵנוּ עוֹד פַּסִיבִי,
מִשְׁקֵנוּ עוֹד לֹא מְבֻסָּס –
אַךְ תַּקְצִיבֵנוּ הוּא מַסִּיבִי
מְאֹד־מְאֹד: מִשֹּׁרֶשׁ מַס.


*

זְקֵנִים זוֹכְרִים אֶת רֹב הָעֵרֶךְ
שֶׁל לַא""י לִפְנֵי שְֹלשִׁים שָׁנָה –
אַךְ שׁוֹכְחִים עֲמַל־הַפֶּרֶךְ
אֲשֶׁר עָמְלוּ לְמַעֲנָהּ.


*

הַהַכְנָסוֹת – כְּנַעֲלַיִם:
אִם הֵן קְטַנּוֹת – נִלְחָץ הָאִישׁ;
אִם הֵן גְּדוֹלוֹת מִן הָרַגְלַיִם –
הָאִישׁ נִכְשָׁל בְּאֹרַח בִּישׁ.


*

צָבָא שֶׁל רוֹבּוֹטִים מַפְלִיא
לִפְעוֹל כָּעֵת לְטוֹבָתֵנוּ;
אַךְ אֵין שׁוּם גֹּלֶם חַשְׁמַלִּי
שֶׁיְּשַׁלֵם אֶת חוֹבוֹתֵינוּ.


*

“הָעֲשִׁירוּת הִיא מַחֲלָה” –
אָמַר חָכָם. אִמְרָה צוֹדֶקֶת:
אַךְ אֵין מָקוֹם לְבֶהָלָה:
זוֹ מַחֲלָה לֹא־מִדַּבֶּקֶת.


*

רוֹכֵל־פֵּרוֹת, שֶׁחוּשׁ מִשְׁקִי לוֹ,
נָתַן בְּרֵרָה לְכָל אֶחָד:
""כִּבְחִירָתְךָ – שִׁבְעִים גְּרוּשׁ קִילוֹ,
כִּבְחִירָתִי – שְׁלשִׁים בִּלְבַד"".


*

רוֹכֵל נַיָּד אוֹתְךָ יַפְרִיעַ
עַד שֶׁתָּחוּשׁ כְּאֵב בָּרֹאשׁ –
וְאַחַר־כָּךְ לְךָ יַצִּיעַ
גְּלוּלוֹת כְּנֶגֶד הַמֵּחוּשׁ.


*

אִם לְאָדָם שׁוּם רֵעַ אַיִן –
סִמָּן לֹא טוֹב הוּא לִלְבָבוֹ;
וְאִם אוֹיְבִים לוֹ אֵין עֲדַיִן –
סִמָּן לֹא טוֹב לְמַצָּבוֹ.


*

אָמַר סוֹחֵר: ""אֲנִי בּוֹרֵחַ
מִקֶּשֶׁר־עֵסֶק עִם אִשָּׁה;
תָּמִיד יוֹצֵא אַתָּה קֵרֵחַ
מִן הַתִּסְבֹּכֶת הַבִּישָׁה:

כִּי אִם תִּנְהַג בָּהּ כִּבְסוֹחֶרֶת –
תִּבְכֶּה מָרָה עַל יַחַסְךָ;
וְאִם תִּנְהַג בָּהּ כְּבִגְבֶרֶת,
עַד־מְהֵרָה יִבְכֶּה כִּיסְךָ"".


*

בְּאִוַּלְתּוֹ שֶׁאֵין כָּמוֹהָ
עָשִׁיר קַמְצָן מַזְכִּיר אָדָם,
אֲשֶׁר קָנָה כַּרְטִיס־קוֹלְנוֹעַ –
וְלֹא נִכְנַס אֶל הָאוּלָם.


*

צֶ’ק בַּנְקָאִי לַקַּמְצָנִים –
קִמּוּץ שֶׁל סֵבֶל מְשַׁוֵּעַ:
כִּי לוּ שִׁלְּמוּ בִּמְזֻמָּנִים,
הָיוּ בּוֹכִים עַל כָּל מַטְבֵּעַ.


*

אִם גֵּיהִנֹּם אֵינָה קַיֶּמֶת
וְאֵין אֵימֶיהָ אֶלָּא בְּדוּת –
הֲרֵי מַרְבִּית תְּרוּמוֹת נִתְרֶמֶת
בְּעוֹלָמֵנוּ בְּטָעוּת.


*

תְּרוּמוֹת נַדְבָן בִּלְתִּי־צָנוּעַ
לְמַטָּרוֹת פִּרְסוּמִיּוֹת –
אֵינָן עֵדוּת רַבַּת־שִׁכְנוּעַ
לְמִדּוֹתָיו הַתְּרוּמִיּוֹת.


*

קְלָפִים – הֵם חֶרֶב אוֹ אֶקְדּוֹחַ,
וְאִלּוּ בֻּרְסָה – מִין תּוֹתָח:
בָּהּ אֲלָפִים אֶפְשָׁר לִרְצוֹחַ –
וְאֵין יוֹדֵעַ, מִי רָצַח.


*

גַּם כָּל חוֹמְדֵי “שְׁעַת־הַכּשֶׁר”
הָיוּ רוֹצִים בְּכָל לֵבָב
לִצְבּוֹר כַּסְפָּם בְּדֶרֶךְ־ישֶׁר –
לוּלֵא הִצְרִיכָה זְמַן כֹּה רַב.


*

אָמַר עַל “גְּבִיר” לֵצָן־חֻצְפָּן:
""אֶפְשָׁר שֶׁאִישׁ־מַצְפּוּן הִנֵּהוּ –
אַךְ מַצְפּוּנוֹ כָּל־כָּךְ מֻצְפָּן
שֶׁשּׁוּם מַצְפֵּן לֹא יְגַלֵּהוּ"".


*

יָפֶה בִּטּוּחַ־הַחַיִּים,
אַךְ יֵשׁ בּוֹ פְּרָט בִּלְתִּי־נָעִים:
שֶׁאֵין הוּא בָּא לִידֵי גְבִיָּה
כָּל עוֹד הָאִישׁ אֵינוֹ גְוִיָּה.


*

רַק לַחֲדַל־אִישִׁים דָּרוּשׁ
לְמִחְיָתוֹ מָמוֹן יָרוּשׁ –
אַךְ הַיּוֹרֵשׁ הַ“לֹּא־יִצְלַח”
יְבַזְבְּזוֹ בֵּין כָּך וְכָךְ.


*

אָמַר פַּזְרָן: ""אִם בְּנִי טִפֵּשׁ,
אֵינוֹ רָאוּי לִהְיוֹת יוֹרֵשׁ;
וְאִם – פִּקֵחַ וְנָבוֹן,
אֵינוֹ זָקוּק לְעִזָּבוֹן"".


*

מֶלְצַר הִסְבִּיר בְּרֹב פֵּרוּט
הַפַּרַדוֹכְּס שֶׁל “דְּמֵי־שֵׁרוּת”:
""הַדַּל מַרְבֶּה, הַגְּבִיר מַמְעִיט –
וְהַסִּבָּה הִיא דַי טִבְעִית:

עָשִׁיר נוֹתֵן רַק סְכוּם זָעִיר,
שֶׁלֹּא יֵדְעוּ כִּי הוּא עָשִׁיר –
וְדַל נוֹתֵן שִׁעוּר מֻגְדָּל,
שֶׁלֹא יֵדְעוּ כַּמָּה הוּא דַל"".


*

סוֹחֵר הָגוּן – הוּא אִישׁ כָּזֶה
שֶׁלֹּא יִסְטֶה מִן הַחוֹזֶה
וְלֹא יָפֵר אַף מִקְצָתוֹ
… בְּלִי הִתְיָעֵץ עִם פְּרַקְלִיטוֹ.


*

נוֹכֵל עָצוּר מַתְחִיל לִשְׁקוֹל,
מַה יַּעֲלֶה יוֹתֵר בְּזוֹל:
אִם לְסַפֵּר בַּדִּין הַכֹּל –
אוֹ לְהַזְמִין פְּרַקְלִיט גָּדוֹל?


*

אִם יֵשׁ לִפְרוֹעַ חוֹב קָטֹן,
הַפְּעֻלָּה הִיא פֵּרָעוֹן;
וְאִם – חוֹבוֹת בְּסִיטוֹנוּת,
הַפְּעֻלָּה הִיא פֻּרְעָנוּת.


*

בְּדֶרֶךְ־כְּלָל, דָּבָר מַכְנִיס –
מַשְׁמָעוּתוֹ: מַכְנִיס לַכִּיס.
לֹא כֵן כַּרְטִיס: גַּם הוּא מַכְנִיס,
אַךְ בּוֹ בַּזְּמַן מוֹצִיא מִכִּיס.


*

אֵין שֶׁמֶץ־דֹּפִי בַּמִּקְרִים
שֶׁהַתּוֹרֵם אֵינוֹ מַתְרִים;
אַךְ אִם מַתְרִים אֵינוֹ תּוֹרֵם –
יֵבוֹשׁ וְיִכָּלֵם!


*

הָיָה זֶה כִּלָּל שָׁגוּר מְאֹד:
“הַצֹּרֶךְ – אָב שֶׁל אַמְצָאוֹת”.
סִדְרֵי־זְמַנֵּנוּ – הֲפוּכִים:
הָאַמְצָאָה הִיא אֵם צְרָכִים.


*

צָרִיךְ לָתֵת לְכָל בְּרִיָּה
שָׂכָר כְּדֵי צָרְכֵי מִחְיָה.
אַךְ הַצָּרָה – כִּי לִצְרָכָיו
נוֹתֵן כָּל אִישׁ פֵּרוּשׁ רָחָב.


*

נִחֵם עַצְמוֹ הַפִּילוֹסוֹף,
אֲשֶׁר שְׂכָרוֹ הוּלַן בְּלִי סוֹף:
""בְּעֶצֶם, כֶּסֶף מְקֻוֶּה
עָדִיף מִזֶּה שֶׁאִישׁ גּוֹבֶה:

כִּי בַּמָּמוֹן שֶׁכְּבָר קֻבַּל
קוֹנִים מִסְפַּר דְּבָרִים מֻגְבָּל –
וּבַמָּמוֹן שֶׁנִּתְאַחֵר
קוֹנִים יוֹם־יוֹם דָּבָר אַחֵר"".


*

מָמוֹן הֻמְצָא לְשֵׁם פִּשּׁוּט
סִדְרֵי חַיֵּי־הָאֱנוֹשׁוּת.
לֹא חָשׁ אוֹתוֹ מַמְצִיא־חָכָם,
כַּמָּה הוּא מְסַבְּכָם!


*

נִשְׁאַל פְּלוֹנִי הַמִּילְיוֹנֵר,
כֵּיצַד זָכָה לְהִתְעַשֵּׁר.
הֵשִׁיב: ""הַזְּכוּת בְּעִקָּרָה –
הִיא זְכוּת אִשְׁתִּי הַיְקָרָה:

מַאֲמַצַּי לְהִתְעַשֵּׁר
נָבְעוּ מֵחֵשֶׁק לְבָרֵר,
הַאִם יַדְבִּיק סוֹף־סוֹף הוֹנִי
אֶת כִּשְׁרוֹנָהּ הַפַּזְרָנִי?""


*

הַמִּתְעַשֵּׁר מַזְמִין לוֹ חִישׁ
מֵאַרְכִיטֶקְט – רִהוּט חָדִישׁ;
וּמֵחוֹקֵר־מוֹצָא וָתִיק –
“יִחוּס־אָבוֹת” עַתִּיק־עַתִּיק.


*

סִפֵּר לָרֵעַ “גְּבִיר טָרִי”:
""שָׂכַרְתִּי לִי, לְצַעֲרִי,
חוֹקֵר־יִחוּס, גֶּנֶאַלוֹג –
וְהוּא מוֹצֵץ כַּסְפִּי כִּסְפוֹג"".

– “הַאִם נִכְשַׁל בַּחֲקִירָה?”
– ""לֹא, הֲפוּכָה הִיא הַצָּרָה:
מְלַאכְתּוֹ כָּל־כָּךְ מַעֲמִיקָה –
שֶׁיֵּשׁ לָתֵת לוֹ “דְמֵי־שְׁתִיקָה”.


*

“עֲבוֹד!” – אָמַר עָשִׁיר לַבֵּן:
""הוֹנִי – יְצִיר־כַּפַּי;
בִצְעִירוּתִי אֲנִי גַּם־כֵּן
עָבַדְתִּי כְּקֻפַּאי"".

– “מִקְרֶה שֶׁלְּךָ – עָבַר זְמַנּוֹ” –
עָנָה הַבֵּן: ""שָׁמַעְתִּי
כִּי בַּקֻּפּוֹת כָּעֵת יֶשְׁנוֹ
רֶגִיסְטֶר אוֹטוֹמַטִי"".


*

לִפְנֵי חוֹמְדֵי־הַיְרֻשָּׁה,
קְרוֹבָיו שֶׁל הַמּוֹרִישׁ,
קָרָא פְּרַקְלִיט בְּהַדְגָּשָׁה
אֶת צַוָּאַת הָאִישׁ.

הָיָה כָּתוּב בָּהּ: ""בִּהְיוֹתִי
בְּהַכָּרָה צְלוּלָה,
הֵרַקְתִּי עוֹד לִפְנֵי מוֹתִי
אֶת קֻפָּתִי כֻּלָּהּ"".


*

נֶכְדּוֹן רָצָה לִרְכּוֹשׁ לִבָּהּ
שֶׁל סָבְתָא – וּכְסָפֶיהָ;
לָכֵן, יוֹם־יוֹם בְּרֹב “חִבָּה”
טִפֵּל בִּכְלַבְלַבֶּיהָ.

וְהַזְּקֵנָה אָמְנָם פִּצְּתָה
עֲמַל יָמִים רַבִּים:
הוֹרִישָׁה לוֹ לִפְנֵי מוֹתָהּ
אֶת כָּל הַכְּלַבְלַבִּים.


*

זָקֵן עָשִׁיר, חֵרֵשׁ מִכְּבָר,
קָנָה מַכְשִׁיר־שְׁמִיעָה מֻסְתָּר.
– “זֶה סוֹד כָּמוּס מִכָּל יוֹרְשַׁי” –
אָמַר לְרֵעַ בַּחֲשַׁאי:

""אֲנִי יוֹשֵׁב בֵּינָם כְּתָם,
שׁוֹמֵעַ חֶרֶשׁ שִׂיחָתָם –
וּמִשְׁתַּמֵּשׁ בִּשְׁמִיעָתִי
לְשֵׁם תִּקּוּן צַוָּאָתִי!""

"
