,Title,Translator,Lang,Author,Text
0,כָּל־בּוֹ,,,חנניה ריכמן,"

רְכִילוּת – זֶה חֻלְשׁוֹת


שֶׁל הַמִּין הַחַלָּשׁ,


שֶּׁגִּלּוּ הַבּוֹלְשׁוֹת


מִן הַמִּין הַבַּלָּשׁ.

 
הַמְקֻפָּח

נִשְׁאַל תִּינוֹק מַר־נֶפֶשׁ:


“עַל מָה תִּבְכֶּה, דַּרְדַּק?”


– ""לְכָל אַחַי יֵשׁ חֹפֶשׂ –


וְלִי אֵין חֹפֶשׁ־חַג!""

– ""וְלָמָּה חֹפֶשׂ אַין


לְךָ, תִּינוֹק אֻמְלָל?""


– ""כִּי… אוֹי לִי… כִּי עֲדַיִן


אֵינִי לוֹמֵד בִּכְלָל!""


*
 
מַעַנֶה רַךְ

סָח לִי דָן: ""הַיּוֹם סָפַגְתִּי


מִשּׁוֹבָב אֶחָד מַכָּה –


אַךְ הִבְלַגְתִּי: הִסְתַּפַּקְתִּי


בִּתְשׁוּבָה מְאֹד רַכָּה.


בְּשִׁבְחוֹ שֶׁל דָּן הִפְלַגְתִּי


וְשָׁאַלְתִּי: “מַה טִּיבָהּ?”


וְעָנָה לִי דָן: ""זָרַקְתִּי


בּוֹ בַּנַּנָּה רְקוּבָה!""

 
שְׁלֹשָׁה אֶמְצָעִים

""רוּת אֲחוֹתִי מָנְעָה הַיּוֹם


אָחִי נַחוּם מֵחֵטְא אָיֹם:


הוּא שָׂם מוֹקֵשׁ לְצִפֳּרִים…""


– וּמֶה עָשְׂתָה?"" – ""שְׁלֹשָׁה דְּבָרִים:

רֵאשִׁית, בִּקְשָׁה מֵאֵל רַחוּם


שֶׁיְּתַקֵּן דַרְכֵי נַחוּם;

שֵׁנִית, נָשְׂאָה תְּפִלָּה אֶל־עָל


שֶׁהַמַּלְכֹּדֶת לֹא תִּפְעַל…""

– “וְהַשְּׁלִישִׁית?” – ""הָלְכָה לָשִׂים


אֶת הַמַּלְכֹּדֶת לִרְסִיסִים!""


*
 
פַּרַדּוֹכְּס

דַּוְקָה הַיֶּלֶד הַשּׁוֹבָב


מַשְׁכִּין שְׁלוֹם־בַּיִת בֵּין הוֹרָיו:


הוּא מְמַלֵּא אֶת כָּל זְמַנָּם –


עַד אֶפֶס־פְּנַאי לָרִיב בֵּינָם.

 
בִּקֹּרֶת

פְּשִׁיטַת־הָרֶגֶל הַגְּדוֹלָה


שֶׁל בַּנְקִים אֵיתָנִים


זָרְעָה בִּן־לַיְלָה בֶּהָלָה


בֵּין מַפְקִידִים קְטַנִּים.

אוֹתוֹ שָׁבוּעַ הִתְפָּרְצָה


לְבַּנְק בַּעֲיָרָה


אִשָּׁה זְקֵנָה: ""אֲנִי רוֹצָה


כַּסְפִּי בַּחֲזָרָה!""

– “בְּבַקָּשָׁה! בְּחֵפֶץ־לֵב!”


נָתְנוּ לָהּ אֶת כַּסְפָּהּ –


וְהִיא סָפְרָה אוֹתוֹ הֵיטֵב


… וְשָׁבָה לַקֻפָּה.

“קַבֵּל נָא שׁוּב אֶת כָּל הַסַּךְ!” –


אָמְרָהּ לַמְשַׁלֵּם:


""רָצִיתִי רַק לְהִוָּכַח


שֶׁכָּל כַּסְפִּי שָׁלֵם!""

 
הֶסְכֵּם הֲדָדִי

פְּלוֹנִי מָכַר עוּגוֹת בָּעִיר


לְיַד בֵּיתוֹ שֶׁל בַּנְק אַדִּיר.

בָּא אֶל אוֹתוֹ רוֹכֵל מַכָּר:


“הַלְוֵה לִי פוּנְט, יְדִיד יָקָר!”

עָנָה לוֹ: ""שְׁמַע! לִי יֵשׁ חוֹזֶה


עִם מְנַהֵל הַבַּנְק הַזֶּה;

כָּל צַד וְצַד נִדְרָשׁ עַל פִּיו


לֹא לְהַסִּיג אֶת גְּבוּל אָחִיו:



לוֹ אֵין רְשׁוּת לִמְכּוֹר עוּגוֹת –


וְלִי אָסוּר לָתֵת מִלְווֹת!""

 
מַעֲשֶׂה בְּבִטּוּחַ

הַמְנַהֵל מָלֵא חָרוֹן,


קָרָא אֵלָיו סוֹכֵן־טִירוֹן:


""כֵּיצַד, טִפֵּשׁ שֶׁבְּטִפְּשִׁים,


בִּטַּחְתָּ תֶּרַח בֶּן־תִּשְׁעִים?""

– ""אָכֵן מָצָאתִי לָעִנְיָן


יְסוֹד סְטַטִיסְטִי מְצֻיָּן:


אֲחוּז מֵתִים בְּזֶה הַגִּיל


נָמוּךְ בְּאֹרַח לֹא־רָגִיל!""

 
מַעְגַּל־קְסָמִים

נִשְׁאַל פְּלוֹנִי כַּבִּיר־קָרְחָה


“כֵּיצַד קִפַּחְתָּ שְׂעָרְךָ?”


עָנָה: ""קִפַּחְתִּי שְׁעָרִי


מֵרֹב רָגְזִי וְצַעֲרִי!""

– וּמַה גָּרַם לְצַעַרְךָ?"" –


חָקְרוּ אֶת בַּעַל־הַקָּרְחָה.


עָנָה: ""גָּרְמָה לְצַעֲרִי


נְשִׁירָתוֹ שֶׁל שְׂעָרִי!""

 
שׂוֹנֵא הַפְרָזָה

אִישׁ בִּקֵּשׁ בְּבֵית־מִרְקַחַת


סַם־תְּרוּפָה בִּשְׁבִיל קָרַחַת

– ""אֵיזֶה מִין לְךָ דָּרוּשׁ:


גְּרַם בְּשִׁילִינְג – אוֹ בִּגְרוּשׁ?""

– תֵּן בִּגְרוּשׁ, אָדוֹן רוֹקֵחַ"" –


סָח בַּנַּחַת הַקֵּרֵחַ:


שְׂעָרוֹת פְּרוּעוֹת מִדַּי


לְהַצְמִיחַ לֹא כְּדַאי!""

 
כְּתֹבֶת בְּרוּרָה

מִמּוֹעֲדוֹן־קְלָפִים הָרְחוֹבָה


אַחַר חֲצוֹת פָּרַץ בַּרְנַשׁ


לְלֹא אַדֶּרֶת, לְלֹא כּוֹבַע,


כֻּלּוֹ קוֹדֵר וּמְיֻאָשׁ.

הִזְמִין עֶגְלוֹן. – “רַכָּב, קָדִימָה!”


– “לְאָן?” – שָׁאַל הַלָּז, חָרֵד.


– ""סַע, יְדִידִי, הַיָּמָּה פְּנִימָה:


אֲנִי רוֹצֶה לְהִתְאַבֵּד""

 
רָצוֹן גַּבְרִי

כָּעֵת הוֹפֵךְ מַדָּע חָדִישׁ


אִישׁ – לְאִשָּׁה, אִשָּׁה – לְאִישׁ.

בָּחוּר מִבְּנֵי־הַיְשִׁיבָה


נִהְיָה לְפֶתַע נְקֵבָה.

פָּגַשׁ בּוֹ רֵעַ וְחִיֵּךְ:


“נוּ, מַה שְׁלוֹמְךָ?.. כְּלוֹמַר, שְׁלוֹמֵךְ?”

– “אֲנִי – אִשָּׁה לְכָל דָּבָר” –


עָנָה הָאִישׁ לְשֶׁעָבַר –

""אַךְ לִפְעָמִים עוֹד, יַקִּירִי,


אוֹתִי תּוֹקֵף רָצוֹן גַּבְרִי…""

– “גַּבְרִי?” – תָּמַהּ הַמַּאֲזִין.


– “כֵּן: לְהַנִּיחַ תְּפִלִּין!”

גִּלְגּוּל־פֶּלֶא

משֶׁה הִבְחִין בָּרְחוֹב יְדִיד:


""שָׁלוֹם, שָׁלוֹם, שִׁמְעוֹן קַרְקַפְתָּא!


חַה־חַה, שָׁמַנְתָּ כְּחָבִית –


וְגַם זָקָן לְךָ הוֹסַפְתָּ!

וְאֵיזֶה גּוּץ! מַמָּשׁ מַפְלִיא,


כַּמָּה כְּרֵסְךָ אוֹתְךָ הִנְמִיכָה!


מַה נִּשְתַּנֵּיתָ, מַחְמַלִּי –


אוּלָם בִּן־רֶגַע הִכַּרְתִּיךָ!""

– “סְלִיחָה” – עָנָה אוֹתוֹ אָדוֹן:


“שְׁמִי לֹא שִׁמְעוֹן וְלֹא קַרְקַפְתָּא!”


משֶׁה הֻכָּה בְּתִמָּהוֹן:


“מַה? אֶת שִׁמְךָ גַּם־כֵּן הֶחְלַפְתָּ?”

 
מַעֲשֶׂה בִּשְׁאֵלוֹן

אִשָּׁה אַחַת לֹא־מְנֻסָּה


צְרִיכָה הָיְתָה לְפֶתַע,


לְצֹרֶךְ מַס־הַהַכְנָסָה,


לִפְתּוֹר קֻשְׁיוֹת־אַנְקֶטָה.

כְּשֶׁבַּטֹּפֶס הַשְּׁנָתִי


הִיא בָּאָה לְמַלְּאוֹת


טוּר “הַמַּצָּב הַמִּשְׁפַּחְתִּי”,


רָשְׁמָה: “יָפֶה מְאֹד”.

 
מַעֲשֶׂה בִּפְרָס

בְּאֵיזֶה נֶשֶׁף מְקֻנְדָּס


עָרְכוּ לֵצִים תַּחְרוּת עַל פְּרָס:


פְּנֵי מִי יוּכְלוּ לִלְבּוֹשׁ אֲרֶשֶׁת


יוֹתֵר כְּסִילִית וּמְטֻפֶּשֶׁת?

הוֹשִׁיבוּ חֶבֶר דַּיָנִים –


וְהֵם סָקְרוּ אֶת הַפָּנִים.

אָכֵן, בְּתֹאַר מְנַצֵּחַ


זָכָה אָדוֹן אֶחָד קֵרֵחַ,


שֶׁבְּכִשְׁרוֹן־פְּלָאִים כָּבַשׁ


אֶת שִׂיא הַסּוּג הַמְּבֻקָּשׁ.

אַךְ כַּאֲשֶׁר בִּצְחוֹק שָׁמֵחַ


הוּבָא הַפְּרָס לַמְנַצֵּחַ,


הֻבְרַר כִּי כָּאן נָפְלָה טָעוּת:


הוּא לֹא שָׁמַע עַל הַתַּחְרוּת.

*
 
מִקְרֶה מֻצְלָח

רַגְלֵי חֶלְמַאי קָפְאוּ מִקֹּר.


אִשְׁתּוֹ הֵחִישָׁה לוֹ מָזוֹר:


הֵבִיאָה שֶׁלֶג מְלוֹא־חָפְנַיִם


וְשִׁפְשְׁפָה לוֹ הָרַגְלַיִם.

סוֹף־סוֹף מִקַּר יָצָא לוֹ חַם –


נֻצַּח הַפֶּגַע קְשֵׁה־הָעֹרֶף.


“מַה טּוֹב” – קָרָא אוֹתוֹ חָכָם –


שֶׁהַדָּבָר קָרָה בַּחֹרֶף!

בָּרוּךְ הַשֵּׁם! תּוֹדָה לָאֵל!


לוּ זֶה קָרָה בְּמַאי אוֹ יוּנִי,


הֵיכָן יָּכֹלְתִּי לְקַבֵּל


חָפְנֵי־הַשֶּׁלֶג שֶׁהֶחְיוּנִי?""

 
צֶנַע חֶלְמָאִי

חֶלְמַאי מָזַג לוֹ כּוֹס־קָפֶה


וְהִמְתִיקָהּ יָפֶה־יָפֶה:


מִלֵּא חֶצְיָהּ גְּבִישֵׁי סֻכָּר –


אַךְ לֹא בָּחַשׁ בָּהּ כָּל־עִקָּר.

“מַדּוּעַ אֵין אַתָּה בּוֹחֵשׁ?” –


נִשְׁאַל הָאִישׁ – וְהוּא פֵּרֵשׁ:


""לֹא מִן הַדִּין הוּא יְדִידַי,


לִשְׁתּוֹת קָפֶה מָתוֹק מִדַּי!""

 
עִנְיָן עֶקְרוֹנִי

“עַל מָה הִרְבַּצְתָּ בּוֹ עַד־דָּם?” –


פָּנָה שׁוֹפֵט לַנֶּאֱשָׁם.



– ""עַל שֶׁאָמַר בְּרֹב חֻצְפָּה


כִּי הָאִשָּׁה שֶׁלִּי – ‘קְלִפָּה’!""

– “הַאִם אַתָּה אָדָם נָשׂוּי?”


– “לֹא, אֲדוֹנִי, אֲנִי – פָּנוּי!”



– “וּבְכֵן?” – ""הֵגַבְתִּי, אֲדוֹנִי –


כִּי הָעִנְיָן הוּא עֶקְרוֹנִי!""

 
מִשְׂחָק מִשְׁפַּחְתִּי

""רָחֵל, מַדוּעַ אַתְּ צוֹרַחַת


עַד שֶׁהַכֹּל רוֹעֵד סָבִיב?


לִמְדִי מִדָּן – שַׂחְקִי בְנַּחַת:


הֵן הוּא אֵינוֹ פּוֹצֶה אֶת פִּיו"".

– “דָּן מְשַׂחֵק עַכְשָׁו אֶת אַבָּא” –


נָתְנָה הֶסְבֵּר לָאֵם הַבַּת:


""הוּא בְּאֵחוּר לַאֲרוּחָה בָּא,


וְאָנֹכִי – הֲרֵינִי אַתְּ!""

*

לְאִשְׁתּוֹ אָמַר בְּזַעַם


הַנָּשׂוּי הַנֶּעֱלָב:


""תִּלְמְדִי בִּינָה וָטַעַם


מִן הַכֶּלֶב: הוּא אַף פַּעַם


לֹא יִנְבַּח עַל בְּעָלָיו!""

*


מַה בֵּין כֶּלֶב גַּס־חָצוּף


לְרוֹמַנְטִי וְעָצוּב?


זֶה נוֹבֵחַ עַל אוֹרֵחַ,


זֶה נוֹבֵחַ עַל יָרֵחַ.

 
סוֹד הַ’תֶּרְמוֹס'

בֶּן כְּפָר נִדָּח נִכְנַס בַּכְּרַךְ


לְבֵית־מִסְחָר לִכְלֵי מִטְבָּח.


הָיָה שָׁם ‘תֶּרְמוֹס’. אַךְ רָאָהוּ,


מִיָּד בִּקֵּשׁ לָדַעַת מַהוּ.

הִפְלִיג זַבָּן בִּלְשׁוֹן־פִּתּוּי:


""בַּקְבּוּק פְּלָאִים! כַּפְתּוֹר־וָפֶרַח!


הוּא יַשְׁקְךָ מַשְׁקֶה רָצוּי:


אוֹ חַם כָּאֵשׁ – אוֹ קַר כְּקֶרַח!""

– “יָפֶה!” – הֵשִׁיב לוֹ בֶּן־הַכְּפָר –


""אוּלָם אַחַת הַסְבֵּר לִי, רֵעַ:


אֵיךְ הַבַּקְבּוּק הַזֶּה יוֹדֵעַ,


אִם רְצוֹנִי בְּחַם אוֹ קַר?""


*
 
עַיִן תַּחַת עַיִן

""חֻצְפַּת הַכַּרְטִיסָן! הִבִּיט בִּי, גַּס־הָרוּחַ,


כְּאִלּוּ אָנֹכִי נָסַעְתִּי בְּלִי כַּרְטִיס!""


– “וּבְכֵן?”


– ""הֶחְזַרְתִּי לוֹ מַבָּט כָּל־כָּךְ בָּטוּחַ,


כְּאִלּו כַּרְטִיסִי מֻנָּח הָיָה בַּכִּיס!""

 
מִכְשׁוֹל חָמוּר

פְּלוֹנִי, עוֹבֵד־רַכֶּבֶת סְקוֹטִי,


הִגֵּר לְאֶרֶץ־מִישׁוֹרִים.


נוֹפָהּ הָיָה מְאֹד אֶכְּסוֹטִי


בִּשְׁבִיל אוֹתוֹ יְלִיד־הָרִים.

עוֹד לֹא כֻּלָּהּ הָיְתָה נוֹשֶׁבֶת –


אַךְ יוֹם אֶחָד בִּשְּׂרוֹ שָׁכֵן


שֶׁבְּקָרוֹב פַּסֵי־רַכֶּבֶת


יֻנְּחוּ בְּפֶלֶךְ זֶה גַּם־כֵּן.

– “זֶה אִי־אֶפְשָׁר” – בְּקוֹל בָּטוּחַ


עָנָה הַסְּקוֹטִי לוֹ קְצָרוֹת:


""כָּאן הַמָּקוֹם כָּל־כָּךְ שָׁטוּחַ!


אֵיךְ יְסַדְּרוּ פֹּה מִנְהָרוֹת?""

 
עֵצָה יְדִידוּתִית

צַיָּר עָבַד שָׁעוֹת עַל נוֹף.


נִגַּשׂ אֵלָיו בֶּן־כְּפָר,


הִבִּיט, הִשְׁוָה – וּלְבַסּוֹף


פָּנָה אֶל הַצַּיָּר:

""אָדוֹן, כְּדַאי לְךָ יוֹתֵר


לָבוֹא עִם מַצְלֵמָה:


אָז הַתְּמוּנָה תֵּצֵא מַהֵר –


וְגַם יוֹתֵר דּוֹמָה!""

 
מִפַּח אֶל פַּחַת

זַמֶּרֶת שָׁרָה בִּטְרַקְלִין.


רָגַז אוֹרֵחַ־מַאֲזִין:


“הוֹי, אֵיזֶה צֶרַח בִּישׁ!”


וְהוּא שָׁאַל שְׁכֵנוֹ מִשְּׂמֹאל:


“מִי הַכְּרוּכְיָה צְרוּדַת־הַקּוֹל?”


– “אִשְׁתִּי” – עָנָה הָאִישׁ.

דּוֹבֵר־הַדֹּפִי הִתְאַדֵּם:


""קוֹלָהּ, בְּעֶצֶם, לֹא אָשֵׁם:


עוֹכְרוֹ הַשִּׁיר הַבִּישׁ!


אֱמוֹר נָא, מִי אוֹתוֹ חֲמוֹר,


אֲשֶׁר חִבֵּר אֶת הַמִּזְמוֹר?""


– “אֲנִי” – עָנָה הָאִישׁ.

*
 
‘סֻלָּם’ מֻשְׁלָם

""שְׁלַּבֵּי קוֹלוֹ הַתַּחְתּוֹנִים


עוֹמְדִים לְמַטָּה… מִבִּקֹּרֶת;


וּבְהַגִּיעוֹ לָעֶלְיוֹנִים –


אֶת הַקָּהָל תֹּאחַז… זְמַרְמֹרֶת"".

 
‘עֹנֶק’ הוּא לֹא עֹנֶג

בְּהַצָּגָה אַחַת יָשַׁב


אִישׁ גְּבַהּ־קוֹמָה מִכָּל הַיֶּתֶר:


רֹאשׁוֹ בָּלַט מֵעַל שְׁכֵנָיו


כִּמְעַט כְּדֵי מַחְצִית־הַמֶּטֶר.

בָּאַפְלוּלִית שֶׁבָּאוּלָם


בְּלֵב רוֹאָיו עָלְתָה מַחְשֶׁבֶת


שֶׁהוּא עוֹמֵד. לָכֵן כֻּלָּם


בְּרֹגֶז רַב קָרְאוּ: “לָשֶׁבֶת!”

אוֹתוֹ עֲנָק נָבוֹךְ מְאֹד –


וּמְעֻצְבָּן מִקּוֹל מַתְרִיעַ,


הֶחְלִיט לָקוּם וְלַעֲמוֹד


לְיַד הַקִּיר, לְבַל יַפְרִיעַ.

הוּא הִתְרוֹמֵם – וּבְרֶגַע זֶה


נִשְׁמַע פֵּרוּשׁ לְמַעֲשֵׂהוּ:


""רְאוּ, רְאוּ אֶת הַנִּבְזֶה:


עַכְשָׁו עוֹמֵד עַל הַכִּסֵּא הוּא!""

 
עֵץ וּפִרְיוֹ

– ""עֵץ־יִחוּסִי – יָשָׁן־נוֹשָׁן:


בֵּן שְׁבַע מֵאוֹת שָׁנָה!"" –


אָמַר בֶּן־שׁוֹעַ רַבְרְבָן –


אַךְ אִישׁ־שִׂיחוֹ עָנָה:

""עֵץ יִחוּסְךָ, הַבַּחוּרוֹן,


עֵץ טוֹב הוּא, בְּוַדַּאי,


אַךְ יְבוּלוֹ הָאַחֲרוֹן –


עָלוּב הוּא לְמַדַּי!""


*
 
מַעֲשֶׂה בְּאִירִי

פַּט קֶלִּי – בְּנוֹ הָעֲשִׂירִי


נוֹלַד לוֹ בַּנֵּכָר.


“בִּנְךָ לֹא אִירִי, כִּי נָכְרִי” –


קִנְטֵר אוֹתוֹ מַכָּר.

עָנָה לוֹ פַּט בְּגַאֲוָה


הַמְּהוּלָה בְּבוּז:


""אִם אִישׁ נוֹלַד בְּתוֹךְ אֻרְוָה,


אֵינוֹ עֲדַיִן סוּס"".

 
הַמַּלְכָּה וְהַקַּנִיבַּל

קָשֶׁה לוֹמַר אִם זוֹ בְּדָיָה


אוֹ פְּרָט מִן הַהִיסְטוֹרְיָה,


אַךְ מְסַפְּרִים שֶׁזֶּה הָיָה


בִּימֵי מַלְכָּה וִיקְטוֹרְיָה.

הֻצַּג לִפְנֵי אוֹתָהּ מַלְכָּה


רֹאשׁ עַם קוֹלוֹנִיאַלִי,


שֶׁבִּתְקוּפָה לֹא־רְחוֹקָה


הָיָה עוֹד קַנִיבַּלִי.

סָח לַמַּלְכָּה הָאַפְרִיקַאי:


""הוֹד מַלְכוּתֵךְ, זָכִיתִי


גַּם אָנֹכִי שֶׁבְּעוֹרְקַי


נוֹזֵל הַדָּם הַבְּרִיטִי!""

תָּמְהָה וִיקְטוֹרְיָה: ""לֹא אוּכַל


לִתְפּוֹס זֹאת בְּשִׂכְלִי!""


מִיָּד הִסְבִּיר: ""סָבִי אָכַל


מִיסִיּוֹנֶר אַנְגְּלִי"".

 
פַּחְדָּן

אַלָּף אַמִּיץ בְּגַן־חַיּוֹת


הִטִּיל מוֹרָא עַל אֲרָיוֹת.


הֵם נִכְנְעוּ לוֹ בְּגִשְׁתּוֹ.


אַךְ הוּא פָּחַד… מִפְּנֵי אִשְׁתּוֹ.

אַגַּב מִפְגָּשׁ עַל גְּבִיעַ יַ""שׁ,


הוּא נִתְבַסֵּם. לָכֵן חָשַׁשׁ


לָשׁוּב הַבַּיְתָה – וְאָמַר


לָלוּן הַפַּעַם – בַּבֵּיבָר.

נִכְנַס הָאִישׁ אֶל הַסּוּגַר,


שֶׁבּוֹ נִכְלָא אַרְיֵה אַכְזָר;


חָבַק רֹאשׁוֹ כְּרֹאשׁ אָדָם,


צָנַח לָאָרֶץ – וְנִרְדַּם.

עִם צֵאת חַמָּה מִנַרְתִּיקָהּ


חִפְּשָׂה אִשְׁתּוֹ אֶת “עֲרִיקָהּ”.


כְּשֶׁמָּצְאָה אוֹתוֹ בַּכְּלוּב,


קָרְאָה בְּבוּז: “פַּחְדָן עָלוּב!”

*
 
גִּלְגּוּלֵי הָעַכְבָּר (מִמִּשְׁלֵי הֹדּוּ)

עַכְבָּר מוּג־לֵב פָּחַד בְּלִי גְּבוּל


מִפְּנֵי אוֹיְבֵהוּ הֶחָתוּל.


רִחֵם רַב־מָג עַל הַקָּטָן


וַהֲפָכוֹ חָתוּל גְּבַרְתָּן.

אַךְ הֶחָתוּל נִבְהַל, מִסְכֵּן,


מִפְּנֵי הַכֶּלֶב הַשָּׁכֵן,


לָכֵן גֻּלְגַּל לְכֶלֶב עַז.


מִיָּד נִבְהַל מִבַּרְדְּלָס.

וְשׁוּב רִחֵם הַמָּג הַלָּז


וְגִלְגְּלוֹ לְבַרְדְּלָס.


אוּלָם לַשָּׂוְא: הַהוּא מִיָּד


הִתְחִיל פּוֹחֵד מִן הַצַּיָּד.

– “וּבְכֵן, חֲזוֹר לְקַדְמוּתְךָ” –


אָמַר הַמָּג: ""וּלְבַשׁ דְּמוּתְךָ;


שׁוּב לֹא יוֹעִיל לְךָ דָּבָר –


כִּי לְבָבְךָ הוּא לֵב־עַכְבָּר"".

 
עָשׂוּי לִבְלִי־חָת

שָׁרָה בֶּרְנַר הָיְתָה מֻדְאֶגֶת


לִקְרַאת מִלּוּי תַּפְקִיד חָדָשׁ.


בְּרֶגַע זֶה שֶׁל הַחֲשָׁשׁ


כִּי הַמַּזָּל יִבְגּוֹד בָּהּ בֶּגֶד,


נִכְנַס אַחַד הַמַּכָּרִים –


מַצְבִּיא, גִבּוֹר מִלְחֶמֶת־קְרִים.

– “הוֹ, גֶנֶרַל, תּוֹקְפֵנִי פַּחַד!”


– “מַה???”


אוֹי, סְלִיחָה, שָׁכַחְתִּי כְּלָל!""


וְהִיא פָּקְדָה מִיָּד בְּנַחַת:


“מַהֵר! מִלּוֹן לַגֶּנֶרַל!”

*
 
בַּעַל־גְּבוּרָה – וּגְבוּרַת־בַּעַל

אָמְרָה עַלְמָה מַרְבָּה־לִבְרוֹר:


“אִישִׁי צָרִיךְ לִהְיוֹת גִּבּוֹר!”


שְׁכֶנְתָּהּ חִיְּכָה וְשָׁאֲלָה:


“כְּלוּם אַתְּ ''קְלִפָּה'' כָּל־כָּךְ גְּדוֹלָה?”

 
קוֹלֶגַה

פָּקִיד־לַבְלָר פָּגַשׁ מַכָּר,


וְהֵם טִיְּלוּ עַל פְּנֵי כִּכָּר.

– ""אֶת מִי בֵּרַכְתָּ זֶה הָרֶגַע?


מִי הָאָדוֹן אֲשֶׁר עָבַר


בַּ’לִימוּזִין' הַמְפֹאָר?"" –


שָׁאַל לְפֶתַע הַמַּכָּר.


וְהַפָּקִיד הֵשִׁיב: “קוֹלֶגַה”.

– “כְּלוּם לִשְׁנֵיכֶם תַּפְקִיד אֶחָד?”


– ""כֵּן, כֵּן, עוֹבְדִים אֲנַחְנוּ יַחַד:


אֲנִי מַדְפִּיס אִגְרוֹת־מִשְׂרָד –


וְהוּא חוֹתֵם אוֹתָן מִתַּחַת"".


*
 
גְּאוֹנְדְּרָנוּת

מִשְׁאָל אֶחָד בְּעִתּוֹנוּת


הֻקְדַּשׁ לַגְּאוֹנִים:


""הַאִם מַתַּת־הַגְּאוֹנוֹת


מוּרֶשֶׁת לַבָּנִים?""

עַל כָּךְ עָנָה בַּעֲנָוָה


אַחַד הָאָמָּנִים:


""עוֹד לֹא בְּרוּרָה לִי הַתְּשׁוּבָה –


כִּי לִי עוֹד אֵין בָּנִים"".

 
עַנְוְתָן

עֲשִׁיר־הָעִיר וְהַגַּבַּאי,


אֲשֶׁר שָׁכַב עַל עֶרֶשׂ־דְּוַי,


הִפְצִיר בָּרַב: עֲשֵׂה־נָא, רַבִּי,


עִמִּי צְדָקָה: נִתְעוֹרְרָה בִּי


תְּשׁוּקָה לִשְׁמוֹעַ הַהֶסְפֵּד


אֲשֶׁר תִּשָּׂא עָלַי הַמֵּת"".

הָרַב עָשָׂה לוֹ נַחַת־רוּחַ


וְהִשְׁמִיעוֹ נְאוּם־שִׁבּוּחַ:


מָנָה בּוֹ ישֶׁר, לַמְדָנוּת


וְרַחְמָנוּת וְנַדְבָנוּת…

לְשֵׁמַע כָּל שְׁבָחָיו גַּם־יַחַד,


חִיֵּךְ הָאִישׁ וְסָח בְּנַחַת:


""שָׁכַחְתָּ רַבִּי, פְּרָט קָטָן:


שֶׁאֵין כָּמוֹנִי עַנְוְתָן"".

*
 
“כַּבֶּדֶת”

צִמְאוֹן כָּבוֹד – זוֹ מַחֲלָה


מִסּוּג מוּזָר מְאֹד:


אִישׁ הַנָּגוּעַ בָּהּ יִבְלַע


כָּל בִּזָּיוֹן וְהַשְׁפָּלָה


בִּשְׁבִיל מְעַט “כָּבוֹד”.

 
הַמְהַלְלִים וְהַמְקַלְּלִים (לְפִי אִמְרֵי קוֹנְפוּצְיוּס)

חַי בְּסִין קְדוּמָה חָכָם,


שֶׁמִּפִּיהוּ חַי הָעָם.

“כְּבוֹד מוֹרֵנוּ!” – שְׁאֵלוּהוּ:


""מַה דִּינוֹ שֶׁל אִישׁ כָּזֶה,


שֶׁהַכֹּל יְהַלְלוּהוּ –


מִצַדִּיק וְעַד נִבְזֶה?""

הֶחָכָם הֵנִיד בָּרֹאשׁ:


“סִמָּן רַע הוּא לָאֱנוֹשׁ!”

וְחָזְרוּ וּשְׁאַלוּהוּ:


""מַה דִּינוֹ שֶׁל אִישׁ כָּזֶה,


שֶׁהַכֹּל יְקַלְּלוּהוּ –


מִצַּדִּיק וְעַד נִבְזֶה?""

שׁוּב הֵנִּיד לָהֶם בָּרֹאשׁ:


“סִמָּן רַע הוּא לָאֱנוֹשׁ!”

כָּל שׁוֹמְעֵי־לִקְחוֹ תָּמָהוּ:


""סִמָּן טוֹב, מוֹרֵנוּ, מַהוּ?

וְהֵשִׁיב אוֹתוֹ חָכָם:


""סִמָּן טוֹב הוּא לָאָדָם,


אִם טוֹבִים יְהַלְלוּהוּ –


**וְרָעִים יְקַלְּלוּהוּ!"". **

 
מַחְמָאָה

""שְׁמַע! הַיּוֹם שָׁמַעְתִּי, אֶחָא,


מַחְמָאָה יָפָה עָלֶיךָ!""


– “מָה?”


– ""כִּי אָנוּ כֹּה דוֹמִים,


שֶׁנֶּחְשַׁבְנוּ תְּאוֹמִים"".

*

מַהוּ אֶגוֹאִיזְם?


פְּרָט אָפְיָנִי


לְאֹפִי פְּרָטִי.

*

מַה בֵּין מֹחַ לַלֵּב?


זֶה מְבַקֵּשׁ הַכָּרָה קָרָה


וְזֶה מְבַקֵּשׁ נֶחָמָה חַמָּה


*


מַה בֵּין הָרֹאשׁ


לְיִצְרֵי הָאֱנוֹשׁ?


זוֹ – תֵּבַת־מֹחַ


וְזוֹ ‘תֵּבַת־**נֹחַ’**.


*


מַה בֵּין גָּאוֹן לְגַאַוְתָּן?


זֶה מִצְטַיֵּן בְּמַחְשָׁבָה עַצְמִית


וְזֶה מִצְטַיֵּן בְּהַחְשָׁבָה עַצְמִית


*


מַהוּ כָּבוֹד־עַצְמִי מֻפְרָז?


דִּקְדּוּקֵי אֲנִיּוּת.


*


מַהִי חֲנֻפָּה?


דִּגְדּוּגֵי אֲנִיּוּת.


*


מַה בֵּין אֹפֶק לְאֹשֶׁר?


זֶה – קַו מְדֻמֶּה


וְזֶה – דִּמְיוֹן מְקֻוֶּה


*


מַה בֵּין שְׁתִיקָה לְטַקְט?


זוֹ – סְיָג שֶׁל חָכְמָה


וְזֶה – חָכְמָה שֶׁל סְיָג.


*


מַה בֵּין רֶמֶז לְפִתְגָּם?


זֶה אוֹמֵר “דָּרְשֵׁנִי”


וְזֶה דּוֹרֵשׁ “אָמְרֵנִי”.


*


מַה בֵּין זִכָּרוֹן מְשֻׁבָּח


לְהַשְׂכָּלָה לְקוּיָה?


זֶה – “בּוֹר סוּד”


וְזֶה – סוֹד בּוּר.


*


מַה בֵּין יַעַר לְבַעַר?


זֶה נוֹתֵן עֵצִים


וְזֶה נוֹתֵן עֵצוֹת.


*


מַה בֵּין אִישׁ־מַעֲשֶׂה לְדַבְּרָן?


זֶה מְשַׁפֵּר שִׁפּוּרִים


וְזֶה מְסַפֵּר סִפּוּרִים.


*


מַה בֵּין עֶזְרָה מוֹעִילָה


לְעֶזְרָה מַכְשִׁילָה?


זוֹ – שֵׁרוּת טוֹב


וְזוֹ – “שֵׁרוּת דֹּב”


*


מַה בֵּין דֹּב בְּגַן־הַחַיּוֹת


לְגָס־רוּחַ בֵּין הַבְּרִיּוֹת?


זֶה מֵקִיץ גַּם בַּחֹרֶף –


וְזֶה מְחָרֵף גַּם בַּקַּיִץ.

מַה בֵּין פְּרוֹפֶסּוֹר לִסְטוּדֶנְט?


זֶה מַרְצֶה גַם בְּשֵׁנָה –


וְזֶה יָשֵׁן גַּם בְּהַרְצָאָה.

*

מַה בֵּין שֵׁנָה לִשְׁתִיקָה?


זוֹ מְפַתָּה שׁוֹמְרִים


וְזוֹ שׁוֹמֶרֶת פְּתָאִים.

*

מַה בֵּין אַלְפִּינִיסְט


לְהוֹלֵךְ־ בָּטֵל?


זֶה מְשׁוֹטֵט בֶּהָרִים –


וְזֶה מְהַרְהֵר בִּשְׁטֻיּוֹת.

*

מַה בֵּין הוֹלֵךְ־בָּטֵל


לַפְּסִיכוֹאַנַלִיטִיקָן?


זֶה חוֹלֵם עַל פַּרְנָסוֹת –


וְזֶה מִתְפַּרְנֵס עַל חֲלוֹמוֹת.

*

מַה בֵּין בּוּלַאי לְדֶמָגוֹג?


זֶה אוֹסֵף בּוּלִים –


וְזֶה מְבַלְבֵּל אֲסֵפוֹת.

*

מַה בֵּין בַּטָּלַת רָשָׁע


לִפְעִילוּת טִפֵּשׁ?


זוֹ בַּטָּלָה לִבְרָכָה


וְזוֹ בְּרָכָה לְבַטָּלָה.

מַה בֵּין רֹאשׁ מְנֻזָּר


לְרֹאשׁ מְפֻזָּר?


זֶה – מֶלֶךְ


וְזֶה – לֶמֶךְ.

*

אֵיךְ אֶפְשָׁר לְכַנּוֹת


דִּבְרַת־שָׁוְא?


הֵן־סֶדֶק

*

מַה שֵּׁם יָאֶה לַטִּפֵּשׁ,


הַמַּצְלִיחַ לִשְׁמוֹר עַל


סוֹד זֶהוּתוֹ?


שׁוֹטֵה־חֶרֶשׁ.

*

אֵיךְ אֶפְשָׁר לְכַנּוֹת


חַקְלַאי רַשְׁלָן?


אִכָּרִיקַטוּרָה.

*

אֵיךְ אֶפְשָׁר לְכַנּוֹת


צִ’יזְבַּאת בְּעִבְרִית?


צַבַּרְוָז.

*

מַה בֵּין ‘נָמֵר’־טַנְק
לְ’נָמֵר’־’נוּדְנִיק’?
זֶה נִכְנָס לִקְרָב –
וְזֶה נִכְנָס לִקְרָבַיִם.

אֵיזֶה מַס


חַיָּב כָּל נוֹאֵם?


מַסְ־קָנָה.

*

לְאֵיזֶה סַם


צָמֵא כָּל עַסְקָן?


סַמְ־כוּת.

*

אֵיזֶה צְבִי


לֹא יָאֶה לְ’אֶרֶץ־הַצְּבִי'?


צְבִי־עוּת.

*

אֵיזֶה צַו


אֵינוֹ מְעוֹרֵר כָּבוֹד?


צַוְ־חָן.

*

אֵיזֶה הַר


מִתְרוֹצֵץ מִמָּקוֹם לְמָקוֹם?


הַרְ־פַּתְקָן.

*

אֵיזֶה פַּח
מַפִּיל אָדָם בַּפַּח?
פַּחְ־דָּנוּת.

אֵיזֶה מַר


מָתוֹק לַשַׁתְיָן?


מַרְ־זֵחַ.

*

אֵיזֶה גַן –


עָקָר בְּהֶחְלֵט?


גַּנְ־דְּרָנוּת.

*

אֵיזֶה תָּם –


שָׁנוּן וְחָרִיף?


מִכְ־תָּם.

*

אֵיזֶה חֵן


אֵינוֹ מוֹצֵא חֵן בְּעֵינֵנוּ?


בּוֹ־חֵן.

*

אֵיזֶה שְׁטָר


רוֹצֶה לְסַלֵּק אַנַרְכִיסְט?


מִ־שְׁטָר.

*

אֵיזו צָרָה
אוֹהֵב כָּל אָמָּן?
הַפְ־צָרָה.

בַּמֶּה דוֹמֶה סַבְלָן


לְכַדּוּרַגְלָן?


זֶה מְחַכֶּה לְהִזְדַּמְּנוּת בְּעִתָּהּ –


וְגַם זֶה מְחַכֶּה לְהִזְדַּמְּנוּת־בְּעִיטָה.

*

בַּמֶּה דוֹמֶה סוֹחֵר־אֲרִיגִים


לְמַפְרִיחַ־שְׁמוּעוֹת?


שְׁנֵיהֶם מְפִיצִים בַּדִּים.

*

מַה בֵּין בַּד בַּחֲנוּת


וּבַד בְּקוֹלְנוֹעַ?


זֶה בַּד לַחֲלִיפוֹת


וְזֶה בַּד לִתְמוּרוֹת.

*

מַה בֵּין גֶּשֶׁם־ בְּרָכָה


לְדֶלֶף מַטְרִיד?


זֶה מוֹזִיל תְּבוּאָה


וְזֶה – מֵבִיא נַזֶּלֶת.

*

מַה בֵּין נָבִיא לְבַעַל־נִסָּיוֹן?


זֶה מְבַשֵּׂר מֵחָזוּתוּ


וְזֶה חוֹזֶה מִבְּשָׂרוֹ.

*

מַה בֵּין חָכָם לְחָכָם־בְּעֵינָיו?


זֶה מֵבִין – כִּי הוּא חוֹשֵׁב


וְזֶה – חוֹשֵׁב כִּי הוּא מֵבִין.

 
אֹפִי פָּזִיז

בְּסֻלָּם טִפֵּס אֶל־עָל


צַב שָׁבוּעַ – וְנָפַל.


הִתְרַגֵּז וְנֶאֱנַח אָז:


“לְעוֹלָם אָרוּר הַפַּחַז!”

*
 
אֹפִי חָזָק

""קַל לַחְדּוֹל מִלְּעַשֵּׁן!


קַל מְאֹד!"" – אָמַר מַרְק טְוֵין:


""לִדְבָרַי – יְסוֹד וָטַעַם:


כְּבָר חָדַלְתִּי אֶלֶף פַּעַם!""

*
 
רֶמֶז מְשֻׁלָּשׁ

אָב “טָרִי” פָּרַץ נִסְעָר:


“הוֹי, אָחוֹת, זֶה בֵּן זָכָר?”

הָאָחוֹת חִיְּכָה לוֹ: ""כֵּן…


הַשְּׁלִישִׁי מֵהֶם הוּא בֵּן!""

 
שִׂיחַת שַׁקְרַאי וְשַׁקְרוּרַאי

שְׁנֵי שַׁקְרָנִים דִּבְּרוּ עַל קֹר.

– ""אָכֵן, מֵיטִיב אֲנִי לִזְכּוֹר


מִקְרֵה־פְּלָאִים: לִפְנֵי שְׁנָתַיִם


בְּמוֹ־עֵינַי רָאִיתִי מַיִם,


שֶׁנִּגְלְדוּ בְּהִשְׁתַּפְּכָם


מִתּוֹךְ קֻמְקוּם – וְהוּא עוֹד חָם!""

– ""וְזֶה הַכֹּל? גַּם זֶהוּ פֶּלֶא?


רָאִיתִי נֵס יוֹתֵר כַּבִּיר:


הָעֹפֶר שֶׁקָּפַץ מִסֶּלַע


קָפָא לְפֶתַע בַּאֲוִיר!""

– ""הַמַּעֲשֶׂה שֶׁלְּךָ בְּעֹפֶר


סוֹתֵר אֶת חֹק הַמְּשִׁיכָה"" –


אָמַר רֵעֵהוּ־לַשִּׂיחָה

– “אִי, בּוּר תָּמִים!” – עָנָה הַבְּלוֹפֶר –


אֵינְךָ מֵבִין, שׁוֹטֶה מִסְכֵּן?


הַחֹק עַצְמוֹ קָפָא גַם־כֵּן!""

*
"
