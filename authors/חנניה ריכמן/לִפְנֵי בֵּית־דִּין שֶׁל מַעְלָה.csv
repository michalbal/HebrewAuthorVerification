,Title,Translator,Lang,Author,Text
0,לִפְנֵי בֵּית־דִּין שֶׁל מַעְלָה,,,חנניה ריכמן,"


עוֹרֵב הִתְעוֹפֵף מִקִּבְרוֹת בֵּית־עָלְמִין


וְחָג עַל חֲצַר בֵּית־הַכְּנֶסֶת:


חָרַד אֱלִיעֶזֶר מֵחִיל־מִסְתּוֹרִין –


נַפְשׁוֹ בְּקִרְבּוֹ מְפַרְכֶּסֶת.



סַבּוּהוּ שִׁבְעָה מַלְאֲכֵי־חַבָּלָה –


צָפוּי הוּא לְבֹחַן וּבֶדֶק:


פָּרַת אֱלִיעֶזֶר, עַל חֵטְא וְעַוְלָה,


תּוֹבַעַת אוֹתוֹ לְדִין־צֶדֶק.


מִשְׁפָּט הִיא דוֹרֶשֶׁת מִיַּד הַדַּיָּן!


מִשְׁפָּט! אִם לֹא כָּאן הוּא – הֵיכָן?



“יִקֹּב־נָא הַדִּין אֶת הָהָר” – הִיא תּוֹבַעַת:


""עָשָׂה לִי הַבַּעַל עַוְלָה מְשַׁוַּעַת!


שָׁנִים חֲלָבַנִי: הִשְׁקֵיתִי חָלָב


אוֹתוֹ, אֶת אִשְׁתּוֹ, אֶת שִׁבְעַת יְלָדָיו…


וּבְעוֹד שֶׁהָיִיתִי לָהֶם מְפַרְנֶסֶת,


יַלְדִּי הָרָעֵב הִתְחַנֵּן לְאוֹת־חֶסֶד,


בָּכָה שֶׁיּוֹתִירוּ בְּתוֹךְ עֲטִינַי


מְעַט חֲלֵב־אֵם… אַךְ בָּזֶה עוֹד לֹא דַי!


יַלְדִּי לֹא הִגִּיעַ לְחֹדֶשׁ עֲדַיִן –


וּכְבָר לַשּׁוֹחֵט הוֹבִילָהוּ בֶּן־קַיִן!


רִבּוֹן־עוֹלָמִים, לַשּׁוֹחֵט!


… וְכָךְ נִרְצְחוּ עַל־לֹא־חֵטְא


כָּל בְּנֵי־טִפּוּחַי, שֶׁיָּקְרוּ לְנַפְשִׁי:


רִאשׁוֹן – וְשֵׁנִי – וּשְׁלִישִׁי!..""



צְמַרְמֹרֶת עָבְרָה בְּפָמַלְיָא־שֶׁל־מַעְלָה:


– “וְאַתְּ? כְּלוּם נָתַתְּ לוֹ לַחְלוֹב אוֹתָךְ הָלְאָה?”



– “נָתַתִּי!”


– ""הוֹ, שֹׁמּוּ שָׁמַיִם!


פָּרָה! הֵן נִתְּנוּ לָךְ קַרְנַיִם!


וְכִי לֹא דָּקַרְתְּ הַפּוֹשֵׁעַ הַלָּז?""


– “חָלִילָה וְחָס!”



– ""נִתְּנוּ לָךְ שִׁנַּיִם כְּחֹזֶק הַפֶּלֶד.


הַאִם לֹא נָשַׁכְתְּ אֶת רוֹצֵחַ הַיֶּלֶד?""


– ""לֹא! אִלּוּ נִכְשַׁלְתִּי בְּחֵטְא־נְשִׁיכָה,


הָיִיתִי עַתָּה מְבַקֶּשֶׁת סְלִיחָה!""



– ""נִתְּנוּ לָךְ פְּרָסוֹת, הַקָּשׁוֹת כְּצוּר־סֶלַע.


הִכִּיתְ לוֹ ‘עַל חֵטְא’ עַל לִבּוֹ, כַּיָּאֶֽה לוֹ?""


– ""רַגְלִי לֹא פָּגְעָה בּוֹ אַף פַּעַם אַחַת:


‘עַל חֵטְא’ אֵין מַכִּים עַל לְבַב הַזּוּלָת!""



– “שְׁאוֹלָה! שְׁאוֹלָה!” –


הִרְעִימָה בַּת־קוֹל!


""יֵשׁ עֹנֶשׁ לִמְצוֹֽא לָהּ


עַל פֶּשַׁע גָּדוֹל!



בְּחֵטְא הַכְנָעָה הַבְּהֵמָה נֶאֱשֶׁמֶת,


בְּחֵטְא סַבְלָנוּת אֱוִילִית, מְטֻמְטֶמֶת!


הִיא־הִיא, שֶׁרֹב כֹּחַ נִתַּן לָהּ בִּכְדִי,


הִשְׁחִיתָה אֶת לֵב אֱלִיעֶזֶר עַבְדִּי,


הָפְכָה יְרֵא־חֵטְא לְפוֹשֵׁעַ עַז־מֶצַח,


נָתְנָה בְּיָדוֹ מַאֲכֶלֶת לְרֶצַח –


עַל־כֵּן, אֲרוּרָה הִיא לָנֶצַח!""



וְגָחוּ בִּן־רֶגַע שֵׁדִין וְרוּחִין,


כְּדֵי לְקַיֵּם בַּפָּרָה אֶת הַדִּין.

"
