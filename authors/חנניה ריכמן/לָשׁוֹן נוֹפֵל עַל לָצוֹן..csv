,Title,Translator,Lang,Author,Text
0,לָשׁוֹן נוֹפֵל עַל לָצוֹן.,,,חנניה ריכמן,"


דוֹן־ז’וּאַנִים הֵם גְּבָרִים


הַחַיִּים עַל שִׁמּוּרִים –


שֶׁהֲרֵי לָהֶם דְּרוּשׁוֹת


מִדֵּי־יוֹם נָשִׁים כְּבוּשׁוֹת.


* * * * *

מַה תַּפְקִיד לִשְׁכוֹת־מִשְׁפָּט


שֶׁל רוֹדָן? לִשְׁחוֹט מִשְׁפָּט!


* * * * *

לֹא בִּטְחֹן טַחְנוֹת־דִּבּוּר


יְבֻצַּר בִּטְחוֹן צִּבּוּר.


* * * * *

אִם טַרְדָּן מַתְחִיל לִשְׁאוֹל,


הוּא מוֹרִיד אוֹתְךָ לִשְׁאוֹל.


* * * * *

חָבֵר דָּן הָיָה מַרְדָּן


עַד אֲשֶׁר נִהְיָה מַר דָּן.


* * * * *
לֵץ־קוֹלְנוֹעַ הוּא בַּדְרָן

הַפּוֹעֵל עַל פְּנֵי בַּד רָן.


* * * * *

שֶׁלֶט־דֶּרֶךְ: ""סַע לְאַט –


אוֹ סוֹפְךָ לִהְיוֹת סַאלַאט!""


* * * * *

צֶנְזוֹר – אֵין עֵטוֹ נָעִים


בְּעֵינֵי עִתּוֹנָאִים.


* * * * *

לֹא רוֹדָן הוּא שַׂר נִבְחָר:


תְּמוֹל הוּא שַׂר, הַיּוֹם הוּסַר.


* * * * *

מָה הַסּוֹף שֶׁל פִילוֹסוֹף?


רַק סוֹפִיסְטִיקָה בְּלִי סוֹף.


* * * * *

סוּף יִשַּׁח לִפְנֵי סוּפָה –


וְיִזְכֶּה לִרְאוֹת סוֹפָהּ.


* * * * *

נִסָּיוֹן הוּא יַדְעָנוּת,


הַבָּאָה מִיַּד־עֱנוּת.


* * * * *

בְּיָמֵינוּ גַם מַדְּעָן –


אֵין לוֹ רֶגֶשׁ שֶׁל יַדְעָן.


* * * * *

מַה דּוֹרֶשֶׁת אַמְצָאָה?


הֶעָזָה – וַהֲזָעָה.


* * * * *

בְּיָמֵינוּ מַד־אוֹנִים


הוּא מִסְפָּר שֶׁל מַדְּעָנִים.


* * * * *

לַיָּרֵחַ בִּמְהֵרָה


תְּאֻרְגַּן תּוֹתַחְבּוּרָה.


* * * * *

לוּ כֻּוְּנוּ תּוֹתַחְבִּיבִים


אַךְ וְרַק אֶל כּוֹכָבִים!


* * * * *

הָעֲנָוָה הִיא הִתְלַבְּטוּת


בֵּין הִתְבַּטְּלוּת לְהִתְבַּלְּטוּת


* * * * *

יְדִיד־אֱמֶת אֵינוֹ מַחְנִיף –


אַךְ הָעִדּוּד שֶׁלוֹ מַכְנִיף.


* * * * *

סוֹפֵר קוֹנֶה אֶת עוֹלָמוֹ


בְּתָאֲרוֹ אֶת עֹל עַמּוֹ.


* * * * *

לֵצֵי כָּל דּוֹר מָשׁוּ עַמָּם


מִיוֵן קִיּוּם מְשֻׁעֲמָם.


* * * * *

תַּפּוּז בָּנוּי תָּאִים־תָּאִים


וְתוֹךְ כָּל תָּא – טָעִים־טָעִים.


* * * * *

בְּלֵב כָּל אִישׁ יֵשׁ “תָּא־אָבוֹת”,


תָּא תּוֹרַשְתִּי שֶׁל תַּאֲווֹת.


* * * * *

“הָעִתּוֹנוּת, הֲיִי תֻּכִּי” –


גּוֹזֵר רוֹדָן: “וָלֹא – תֻּכִּי!”


* * * * *

צוּר־דֶמוֹקְרַט – הַר־פִּתְקָאוֹת:


מִשְׁעַן רוֹדָן – הַרְפַּתְקָאוֹת.


* * * * *

בְּכָל סִכְסוּך מוֹעִיל תִּוּוּךְ –


אַךְ אֵין תְּרוּפָה בִּשְׁבִיל “פְּסִיכְסוּךְ”.


* * * * *

פְּרַקְלִיט וָתִיק מִיָּד חוֹזֶה


מְקוֹם־תֻּרְפָּה בְּכָל חוֹזֶה.


* * * * *

נוֹכְלִים – בַּחֹק הֵם בְּקִיאִים,


וּבוֹ מוֹצְאִים הֵם בְּקִיעִים.


* * * * *

לַקַּטֵּגוֹר, חוֹקֵר חָרוּץ,


מֵיטַב־כִּבּוּד – “קַו־עֵד קָצוּץ”.


* * * * *

לֹא “שֶׁמֶץ” – שֹׁרֶשׁ “הַשְׁמָצָה”:


הָרְאָיָה – רִבּוּי תְּפוּצָה.


* * * * *

מַה יֵּשׁ לִדְרוֹשׁ מִמְּמֻנִּים,


אִם הֵם אֵינָם מְמֻמָּנִים?


* * * * *

שִׁכּוֹר – יָאָה לוֹ הַגְדָּרָה:


טִיפּ מַר בִּגְלַל טִפָּה מָרָה.


* * * * *

כֵּיצַד לִקְרוֹא לְפִי הַדִּין


סִיגָר עָבֶה? – “נַקְנִיקוֹטִין”


* * * * *

לֵצָן שְׁבוּר־עֶצֶם, שֶׁהוּשַׂם


בְּגֶבֶס כְּמוֹ כֶּבֶשׂ,


אָמַר בְּעֶצֶב: ""בִּי קֻיַּם:


“וְגָר כְּאֵב עִם גֶּבֶס”.


* * * * *

מַהוּ תַּפְקִיד שׁוֹפְטֵי־פְּרָסִים


בִּגְמַר תַּחֲרֻיּוֹת?


אָמַר אַחַד הַקֻּנְדָּסִים:


“גִּלּוּי הָאֲרָיוֹת”.


* * * * *

אִישׁ לֹא זָקֵן וְלֹא שַׁמְרָן


הִבִּיט עַל מְחוֹלוֹת


בְּבַּל מוֹדֶרְנִי – וְרָטַן


כְּנֶגֶד הַשְּׂמָלוֹת:



אֵינִי דוֹרֵשׁ צְנִיעוּת גְּמוּרָה


מִן הַחֶבְרָה בַּבַּל –


אַךְ, לְפָחוֹת, תִּהְיֶה חֶבְרָה


בְּעֵרָווֹן מֻגְבָּל!""


* * * * *

מְשֻׁעֲמָם מִסּוֹבְבָיו,


אָמַר לֵצָן לִגְבֶרֶת:


""הָעֶרֶב כָּאן – “חֶוְרָה” בְּוָו,


כְּלוֹמַר: חֶבְרָה חִוֶּרֶת"".


* * * * *

עַל בּוּר־גָּמוּר אֶחָד חִוָּה לִי


רֵעוֹ הַלֵּץ אֶת הַדֵּעָה


כִּי הוּא יְצוּר פֶנוֹמֶנַלִי:


הַבּוּר בְּהֵא־הַיְדִיעָה.


* * * * *

אָמְנָם בְּחֹפֶשׁ־הַוִּכּוּחַ


שִׁכְנוּעַ פִיסִי לֹא נִכְלַל,


אַךְ וִכּוּחֵי גַסֵּי־הָרוּחַ


בָּאִים “עַד יָד – וְיָד בִּכְלָל”.


* * * * *

“הַשַּׂחְקָנִים עַל בַּד־קוֹלְנוֹעַ” –


אָמַר חוֹבֵב־הַחִדּוּדִים –


""הֵם שַׁקְרָנִים עַל־פִּי מִקְצוֹעַ,


שְׁכֵּן כֻּלָּם “דּוֹבְרֵי־בַּדִּים”.


* * * * *

בַּת אֲדִישָׁה וּמְאֻדֶּשֶׁת


הִתְאוֹנְנָה: “לִי אֵין בָּחוּר”.


עַל כָּךְ עָנְתָה עַלְמָה גּוֹעֶשֶׁת:


“לָךְ אֵין בָּחוּר, כִּי אֵין בָּךְ אוּר”.


* * * * *

“לֵיל־שִׁמּוּרִים הָיָה לִי, אֶחָא!” –


סִפֵּר קוֹנֶה לַחֶנְוָנִי:


""לִי לֹא נָתְנָה לִישׁוֹן בִּטְנִי


שֶׁטָּעֲמָה אֶת שִׁמּוּרֶיךָ!""


* * * * *

בִּי פָּגַשׁ עוֹלֶה חָדָשׁ


וְסִפֵּר בְּקוֹל נִרְגָּשׁ:



""מִצָּרוֹת סוֹף־סוֹף נִפְטַרְתִּי:


בַּנְק סִדֵּר לִי הַלְוָיָה!""


הִצְטַחַקְתִּי וְהִפְטַרְתּי:


“טוֹב שֶׁקַּמְתָּ לִתְחִיָּה!”


* * * * *

מַה מֻּרְכָּב הוּא סְבַךְ “רוֹמַאנְטִי”:


יֵשׁ בּוֹ “רוֹם” וְיֵשׁ בּוֹ “אַנְטִי”:


בְּסוֹפֹו שֶׁל שִׂיא רִגְשִׁי


מִתְגַּלֶּה נִגּוּד נַפְשִׁי.


* * * * *

הָ“עִדְכּוּן” מַצְמִיחַ פֶּרִי


בֶּעָנָף הַבּוּכְהַלְטֶרִי:


הַפְּקִידוֹת מְעַדְכְּנוֹת


אֶת סִפְרֵי־הַחֶשְׁבּוֹנוֹת.



אַךְ שְׁנִינָה צַבְּרִית נוֹתֶנֶת


לְ“עִדְכּוּן” פֵּרוּשׁ אַחֵר:


בַּת־הַחֶמֶד מְעַדְכֶּנֶת


אֶת יְדֵי־הַמְחַזֵּר:


רַק עַד כָּאן – וְלֹא יוֹתֵר!""


* * * * *

סְפּוֹרְטָאִי – בָּחוּר כָּאֶרֶז,


מְשׁוֹרֵר – בָּחוּר כְּאֶרוֹס,


מְבַקֵּר – בָּחוּר כָּאֶרֶס,


וְנוֹאֵם – בָּחוּר כַּבֶּרֶז.


* * * * *

אֵיךְ לִקְרוֹא לְכַתְבָנִית


מְתוּקָה וְחִנָּנִית?


הַתְּשׁוּבָה הַמְדֻקְּדֶּקֶת:


“מְתַקְתֶּקֶת מְתַקְתֶּקֶת”.


* * * * *

כַּתְבָנִית שֶׁמְּתַקְתֶּקֶת –


לֹא תָּמִיד הִיא מְדַקְדֶּקֶת:


בֵּין תִּקְתּוּק לְבֵין דִּקְדּוּק


אֵין הַקֶּשֶׁר כֹּה הָדוּק.


* * * * *

הִתְרַגֵּל לִכְתּוֹב אִגֶּרֶת


בַּשִּׁיטָה הַמְקֻצֶּרֶת:


כְּתֹב לְמַעְלָה תַּאֲרִיךְ –


וְתַחְתָּיו אַל תַּאֲרִיךְ!


* * * * *

לְשִׁדּוּל טַרְחָן־שַׁדְכָן


הֶחֱזִיר כִּילַי בַּדְחָן:


""קַלְקָלָה שֶׁל כָּל כַּלָּה –


שֶׁדְּרוּשָׁה לָהּ כַּלְכָּלָה.


* * * * *

“מִי בָּעוֹלָם עָתִיד לִמְשׁוֹל?” –


שָׁאַל אוֹתִי מַכָּר;


וְהוּא עַצְמוֹ הֵשִׁיב: ""בַּכֹּל


יִמְשׁוֹל… מַדַּגַּסְקַר"".



– מַה? – הִתְפַּלְּאֵתִי – “אֵיזוֹ שְׁטוּת!”


פֵּרֵשׁ לִי הַמַּכָּר:


""בְּדוֹר־אַטוֹם, בִּמְקוֹם תַּרְבּוּת,


יִשְׁלוֹט מַדָּע גַּס קַר"".


* * * * *

שַׁמְרָן הוּא שְׂרִיד הַדּוֹר הַמֵּת;


הוּא, בְּמוּבָן פּוֹלִיטִי,


חַי בָּאוֹקְיָנוֹס הַשָּׁקֵט,


עַל פְּנֵי הָאִי “טָעִיתִי”.


* * * * *

“מַה בֵּין “קוֹלְחוֹז” לְבֵין קִבּוּץ?” –


שָׁאַל תַּיָּר נַאִיבִי.


עַל כָּךְ עָנָה אֶחָד חָלוּץ


מִמֶּשֶׁק קוֹלֶקְטִיבִי:



""הַהֶבְדֵּלִים כֻּלָּם גְּנוּזִים


בִּמְקוֹר חָזוֹן וָיֹזֶם:


מְקוֹר קִבּוּץ הוּא קוֹל־חוֹזִים


וְלֹא דֻגְמַת קוֹלְחוֹזִים"".


* * * * *

לְכָל צָעִיר – סַנְטֵר “יָעִיר”:


אֶפְשָׁר לְיַעֲרוֹ.


אַךְ כָּל אָדָם נָבוֹן יָעִיר:


לֹא זֶהוּ הֲדָרוֹ.



כָּעֵת צָעִיר – פַּרְצוּף שָׂעִיר:


זְקַנְקַן עַל סַנְטֵרוֹ;


אַךְ הוּא – אֲבוֹי – אֵינוֹ “סָעִיר”:


לֹא קַל לְהַסְעִירוֹ.



חֲלוֹם־לִבּוֹ נִהְיֶה זָעִיר –


וְאֹפִי עַז אוֹזֵל.


מָתַי יָשׁוּב לִהְיוֹת צָעִיר –


סָעִיר, לַעֲזָאזֵל?


* * * * *


לֹא רַק גְּבָרִים מְסֻגָּלִים


לְמַעֲשִׂים מִסּוּג אַלִּים:


בִּישׁ־גַּד פְּלוֹנִי הִכְעִיס פְּלוֹנִית


וְנִזְדַּקֵּק לְאִסְפְּלָנִית.


* * * * *

הַיּוֹם עֻטְּרוּ זוֹכֵי־פִּרְסוּם;


מָחָר יִצְרַח הָמוֹן: “דִּרְסוּם!”



הַיּוֹם חָשׁוּק, מָחָר חָשׁוּךְ;


הַיּוֹם נָשׁוּק, מָחָר נָשׁוּךְ.


* * * * *

בְּבוֹא יוֹבֵל לַ“מְיֻבָּל”,


כַּשֶּׂה לְשֶׁבַח הוּא מוּבָל.



אֶתְמוֹל “יִבְּלוּ” אֶת הַסּוֹפֵר;


מָחָר – יִבְּלוּ פִּרְחֵי־הַזֵּר.



קַמְצָן שָׁלַח לַ“מְיֻבָּל”


מִכְתַּב־בְּרָכָה לֹא־מְבֻיָּל.


* * * * *

“דּוֹר־שִׁמָּמוֹן!” – זָעַק פַּיְטָן.


“דּוֹרְשִׁים מָמוֹן?” – נִבְהַל קַמְצָן.



“אֶשְׂנָא דוֹר־שָׁוְא!” – הִרְעִים פַּיְטָן.


“אֶשְׂנָא דוֹרְשָׁיו!” – הִסְכִּים קַמְצָן.


* * * * *

מַרְצֶה בְּכֶנֶס רְצִינִי


דִבֵּר בְּאֹפֶן לֵצָנִי.



אָכֵן, קָרָה שֶׁגַּם הַיּוֹ""ר


הָיָה אָדָם חוֹבֵב־הוּמוֹר.



אָמַר: ""הַכֶּנֶס מְלֻצֶּה


מֵהַלְצָאָה שֶׁלְּךָ, מַלְצֶה!""


* * * * *

חַיָּה, אֲחוֹת הַלֵּץ חַיִּים –


יְצוּר פִּרְאִי, מָלֵא חַיִּים;



הִגְדִּיר אָחִיהָ אֶת אָפְיָהּ:


“חַיָּה – חַיָּה מְאֹד חַיָּה”.




* * * * *

זוֹלֵל וְעֶלֶם מְאֹהָב


לְנִשְׁפִּיָּה הָלְכוּ יַחְדָּיו.


הָיְתָה שָׁם גַּם אוֹתָה בַּת־חֵן –


אַךְ הִיא רָגְזָה עַל הַמִּסְכֵּן.



לָהוּט אַחַר תַּעֲנוּגוֹת,


הַלַּקְקָן “טָעַן” עוּגוֹת
–
וְהָאוֹהֵב תָּעָה נוּגוֹת


סְבִיב זוּג עֵינַיִם עֲנֻגּוֹת.


* * * * *

יֵשׁ לַנֹּעַר שְׁנֵי פָּנִים:


יֵשׁ פַּן־חוּץ וְיֵשׁ פַּן־פְּנִים.


כַּמּוּבָן, פַּן־פְּנִים – מֻצְפָּן,


וְאוּלָם פַּן־חוּץ – חֻצְפָּן.



לַיָּשֵׁן בָּעִיר שֶׁלָּנוּ


אֵין כָּל פַּחַד לְאַחֵר:


עִם־זְרִיחָה מַקְפִּיץ כֻּלָּנוּ


הַשָּׁאוֹן־הַמְעוֹרֵר


* * * * *

יֵשׁ לִגְבּוֹת תְּרוּמוֹת כְּסִילִים


רַק עִם גְּמַר הַמִּפְעָלִים:


מִטִּפֵּשׁ קָשֶׁה לִדְרוֹשׁ


שֶׁיִּתֵּן תְּרוּמָה מֵרֹאשׁ.


* * * * *

יֵשׁ מַחְלֹקֶת מְבֻלְבֶּלֶת


בְּעִנְיַן רִפּוּי נַזֶּלֶת.


אִישׁ אֶחָד מַמְלִיץ: “שְׁתוּ יוֹד!”


אִיש אַחֵר אוֹמֵר: “שְׁטֻיּוֹת!”


* * * * *

בְּקוֹנְצֶרְט מַר מַלְחִי נָם:


הַשִּׁירִים – קָמַל חִנָּם.


סָח מַר מַלְחִי: ""מַלְחִינָם,


בִּמְחִילָה, עָמַל חִנָּם"".


* * * * *

הַשִּׂמְחָה אֵינָהּ נִזְקֶקֶת


לְהֶכְשֵׁר “סִבָּה מַסְפֶּקֶת”;


לֹא דְרוּשָׁה לָהּ הִסְתַּמְּכוּת:


מַסְפִּיקָה לָהּ… הִשְׂתַּמְּחוּת.


* * * * *

מֻעֲמָד מַחְזִיק שָׁעוֹן –


וְלִבּוֹ דוֹפֵק בְּאוֹן;


וְהַשְּׁנַיִם יְתַקְתֵּקוּ:


“תִּיק־אוֹ־תֵּיקוּ”, “תִּיק־אוֹ־תֵּיקוּ”.


* * * * *

בּוּר אֶחָד בִּקֵּשׁ לִלְמוֹד:


מַהוּ פֵּשֶׁר “זֹאת וְעוֹד”?


וְעָנָה לוֹ הַלֵּצָן:


“פּוֹלִיגַמְיָה, כַּמּוּבָן”.


* * * * *

מַה קּוֹרֶה אִם חֲסֵרִים


לִבְנוֹת־חֶמֶד בַּחוּרִים?


אָז קוֹרְעוֹת הַ“חֲתִיכוֹת”


“חֲתִיכִים” לַחֲתִיכוֹת.


* * * * *

יְדִידִי הֶחְלִיט מִכְּבָר


שֶׁיִּרְכּוֹש חַוָּה בַּכְּפָר.


אַךְ מוֹנְעִים אוֹתוֹ מִכָּךְ.


מִי? חַוָּה שֶׁלּוֹ בַּכְּרַךְ.


* * * * *

אָמַר בְּן־עִיר כִּי בַּכְּפָרִים


רַבִּים הֵם בְּעָרִים;


עָנָה בֶּן־כְּפָר כִּי בֶּעָרִים


רַבִּים מְאֹד כּוֹפְרִים.


* * * * *

גַּם בְּאָדָם כִּבְגוּף אַחֵר


חֹק פִיסִיקָה שׁוֹלֵט:


כָּל שֶׁהַחֹם גָּדוֹל יוֹתֵר –


יוֹתֵר הוּא מִתְפַּשֵּׁט.


* * * * *

בְּתַסְרִיטָיו שֶׁל שַׂר־שֵׁנָה


נִרְאֶה כָּל גוּף וָצֶלֶם


בְּאַסְפַּקְלַרְיָה מְשֻׁנָּה:


עִרְבּוּב חֲלוֹם וְ“חֶלֶם”.


* * * * *

לְבַחוּרֹנֶת “יְרֻקָּה”


תַּסְפִּיק הִתְפָּעֲלוּת;


לָרַוָּקָה הַוָּתִיקָה


דְּרוּשָׁה “הִתְבַּעֲלוּת”.


* * * * *

סִפֵּר עוֹלֶה"" ""בְּעִסּוּקִי


הֲרֵינִי חַשְׁמַלַּאי –


אַךְ בְּכִיסִי וְאַרְנָקִי


אֵינֶנִּי חָשׁ מְלַאי.


* * * * *

מְכוֹנוֹת בִּמְלַאכְתָּן


דּוֹרְשׁוֹת שֶׁמֶן־סִיכָה –


וּמַשָּׂא־וּמַתָּן


דּוֹרֵשׁ שֶׁמֶן־שִׂיחָה.


* * * * *

רַכְלָנִית – הִיא אִשָּׁה


יְדוּעָה בַּדִּבּוּר


עַל־אוֹדוֹת כָּל ""אִשָּׁה


יְדוּעָה בַּצִּבּוּר"".


* * * * *

רְכִילוּת “מִי עִם מִי”


בְּשִׂיחוֹת מַכָּרִים –


זֶה “שִׁדְכּוּן עֲמָמִי”


לְזוּגוֹת צְעִירִים.


* * * * *

מְחֻסְּרֵי הַתַּרְבּוּת


בְּרֻבָּם נִלְהָבִים


לְעִנְיַן הִתְרַבּוּת:


הֵם פָּרִים וְרָבִים.



דִּין שׁוֹנֶה בְּמִקְצָת


לְעַמֵּי־הַתַּרְבּוּת:


הֵם פָּרִים רַק מְעַט,


אַךְ רָבִים עַל כָּל שְׁטוּת!


* * * * *

מַה דָּרוּשׁ לוֹ לְאָדָם –


לֵהָנוֹת מִן הָעוֹלָם?



לְאִישׁ־עֵסֶק – כִּיס יַצִּיב.


לְשָׂכִיר – כִּסּוּי תַּקְצִיב.



לְעָנִי – אַךְ כְּסוּת אַחַת.


לְשַׁתְיָן – כּוֹסִית כַּדָּת.



לְעַסְקָן – כִּסֵּא בַּכְּנֶסֶת.


לְעַצְלָן – מַסְפֶּקֶת כֶּסֶת.

"
