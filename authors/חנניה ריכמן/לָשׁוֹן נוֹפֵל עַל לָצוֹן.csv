,Title,Translator,Lang,Author,Text
0,לָשׁוֹן נוֹפֵל עַל לָצוֹן,,,חנניה ריכמן,"
*

הַשָּׂפָה הָעִבְרִית – לֹא כְּכָל הַשָּׂפוֹת.


יֵשׁ סְתִירוֹת בָּהּ בְּזוֹ הַשָּׂפָה:


אַתְּ רוֹאָה אוֹתִי, רוּת,


בְּעֵינַיִם יָפוֹת,


אַךְ, אֲבוֹי, לֹא בְּעַיִן יָפָה.

 
בִּלּוּשֵׁי בַּלְשָׁנִים
א

""אֲרִיסְטוֹקְרַט – גִּלְגּוּל עִבְרִי:


וַדַּאי, נִגְזַר מִשֵּׁם אֲרִי!""


– ""כֵּן־כֵּן, בָּטוּחַ הַדָּבָר:


הֲרֵי גַם ‘סֶר’ נִגְזַר מִ‘שַּׂר’!""

ב

אַנְגְלִי אוֹמֵר: “הִי דְרִינְקְס אֵ לוֹט”.


עִבְרִי אוֹמֵר: “שִׁכּוֹר כְּלוֹט”.


וּבְכֵן, בָּרוּר הוּא אַף לַטַּף

שֶׁיֵּשׁ כָּאן שֹׁרֶשׁ מְשֻׁתָּף.
*
 
עַל הַצַּבְּרִית

הַרְבֵּה “פְּנִינִים” בִּלְשׁוֹן־עֲרָב


יוֹדֵעַ כָּל צַבַּר־בֵּי־רַב;


אַךְ לֹא כֻּלָּן בְּרוּרוֹת לְ“עַמְּךָ”:


רַבּוֹת מֵבִין רַק צַבַּר־סַמְכָא.

לֹא אַסְבִּירֵן כָּאן: הֶסְבֵּרָן


לֹא לְאָזְנֵי צַבַּרְרָן;


כִּי בַּמִּלּוֹן הַצַּבַּרְבַּרִי


לֹא כָּל בִּטּוּי – פַּרְלָמֶנְטַרִי.

 
תִּקּוּנֵי דִקְדּוּק
א

דִּקְדּוּק מְבַלְבֵּל דַּעְתּוֹ שֶׁל לוֹמֵד.


“לִרְקוֹד” – מְלַמֵּד הוּא – “זֶה פֹּעַל עוֹמֵד”.


הוֹי, אֵיזוֹ טָעוּת! הֵן יָדוּעַ לַכֹּל:


לִרְקוֹד – זֶהוּ פֹּעַל יוֹצֵא… בְּמָחוֹל.

ב

דִּקְדּוּק גַּם בְּסַחַר אֵינוֹ מִתְמַצֵּא.


“לִקְנוֹת” – מְלַמֵּד הוּא – “זֶה פֹּעַל יוֹצֵא”.


אַךְ שׁוּק וַחֲנוּת כְּבָר לִמְּדוּ אוֹתְךָ לֶקַח:


לִקְנוֹת – זֶהוּ פֹּעַל עוֹמֵד… עַל הַמֶּקַח.

ג

וְשֶׁמָּא לָצוֹן דִּקְדּוּקֵנוּ חוֹמֵד?


“לִישׁוֹן” – מְלַמֵּד הוּא – “זֶה פֹּעַל עוֹמֵד”.


מַצְחִיק! הֵן לִישׁוֹן – זֶהוּ פֹּעַל שׁוֹכֵב


(וְרַק בְּבֵית־סֵפֶר זֶה פֹּעַל יוֹשֵׁב).

ד

דִּקְדּוּק, בִּמְחִילָה, מְשַׁנֵּן לִבְנֵי־נֹעַר


כִּי ‘שַׂר’ הוּא שֵׁם־עֶצֶם… שְׁטֻיּוֹת! זֶה
שֵׁם־תֹּאַר!


כְּלָלוֹ שֶׁל דָּבָר: מִתְבַּקֵּשׁ דַּקְדְּקָן,


אֲשֶׁר יְלַמְּדֵנוּ דִּקְדּוּק מְתֻקָּן.

 
דִּקְדּוּקִים שֶׁבֵּינוֹ לְבֵינָהּ
*

לְהִנָּשֵׂא – בִּנְיָן לֹא קַל:


בַּנִּשּׂוּאִין כָּל אִישׁ נִפְעָל.


אָכֵן, נָשׂוּי, הוֹדֵה לָאֵל:


הֱיֵה נִפְעָל וְהִתְפָּעֵל!

וְעוֹד עֵצָה לְאִישׁ נָשׂוּי:


יִּזְכּוֹר מָקוֹר, יִשְׁכַּח צִוּוּי!


צִוּוּי אֵינוֹ צוּרָה בְּרִיאָה:


סוֹפוֹ תָּמִיד “מִלּוֹת־קְרִיאָה”!

*

קָמָץ אוֹ חִירִיק אוֹ סֶגּוֹל


הִנָּם גַּם הֵם גּוֹרֵם גָּדוֹל.


קְלַע לַנְּקֻדָּה – וְאַל תַּחְטִיא


כְּלָל הַנִּקּוּד הַמִּשְׁפַּחְתִּי:

אִם יַד פְּלוֹנִי קְמוּצָה תָּמִיד,


אָז חֲרוּקוֹת שִׁנֵּי “פְּלוֹנִית” –


וְיָד פְּתוּחָה הִנָּהּ סְגֻלָּה


לִשְׁלוֹם אִשָּׁה עִם בַּעֲלָהּ.

*

הַפַּרְנָסָה – שֵׁם־עֶצֶם מַר


(לָרֹב – זוֹ עֶצֶם בְּלִי בָּשָׂר);


אַךְ גַּם זוּג דַּל אֵינוֹ נִזָּק,


אִם יֵשׁ בַּלֵּב דָּגֵשׁ חָזָק.

אִם פַּת בָּגְדָה – עוֹד לֹא אִכְפַּת.


רַע אִם בֶּן־זוּג בָּגַד כַּפַּת:


אִם לִנְקֵבָה אוֹ לְזָכָר


יֵשׁ גּוּף שְׁלִישִׁי (אוֹ גוּף נִסְתָּר).

*

דִּקְדּוּק אוֹתָנוּ מְלַמֵּד:


“אָהֹב” – הוּא פֹּעַל לֹא־עוֹמֵד –


וּמִכֵּיוָן שֶׁהוּא יוֹצֵא,


שׁוּב עִקְּבוֹתָיו אֵינְךָ מוֹצֵא.

אָכֵן, מִכָּל חֶלְקֵי־דִּבּוּר


טוֹבוֹת לַזּוּג מִלּוֹת־חִבּוּר,


אוּלָם מֵיטַב שׁוֹמֵר־הַסַּף –


רִבּוּי זוּגִי, כְּלוֹמַר, הַטַּף!

*
 
הַשְׁפָּעָה רוֹמִית

מִין “פַּנְצֶ’ר” דִּקְדּוּקִי קָרָה


בִּלְשׁוֹן־הָרוֹמָאִים:


אוֹתוֹ הַשֵּׁם גַּם “קִיקֶרוֹ”,


גַּם “צִיצֶרוֹ” קוֹרְאִים.

אַךְ “קִיקֶרוֹ” אוֹ “צִיצֶרוֹ” –


הֲרֵי זוֹ רַק חֲצִי־צָרָה.


וּמַה צָּרָה גְמוּרָה?


בִּקֹּרֶת הַשִּׁירָה:

הֲרֵי גַם בָּהּ נִמְשָׁךְ בְּלִי סוֹף


בִּלְבּוּל בֵּין “צָדִי” לְבֵין “קוֹף”:


מַה שֶּׁאֶחָד קוֹרֵא צִלְצוּל –


קוֹרֵא שֵׁנִי קִלְקוּל.

*
 
כַּעַס נוֹפֵל עַל לַעַז

אָמַר פַּטְרִיּוֹט
שֶׁל מִלִּים עִבְרִיּוֹת:

""נִרְאֶה־נָא בְּנַחַת


עִבְרִית מְנַצַּחַת


וְלַעַז אוֹזֵל


לַעֲזָאזֵל!""

 
אַבִּיר הַשֻּׁלְחָן הֶעָרוּךְ

חֲבֵרִים! שִׁמְעוּ שָׁמוֹעַ


שִׁיר תְּהִלָּה וְשֶׁבַח רַב


לְקַיְטָן בְּבֵית־מַרְגּוֹעַ,


הָעוֹזֵר לְכָל שְׁכֵנָיו.

מַתְרִידָם הוּא – זֹאת אוֹמֶרֶת,


לֶאֱכוֹל מַצִּיעַ תֶּרֶד;


וְגוֹזֵר הוּא עַל כָּל אִישׁ –


הַיְנוּ, גֶּזֶר לוֹ מַגִּישׁ.

גַּם עוֹגֵב הָאִישׁ בְּנַחַת


עַל שְׁכֵנוֹת חִנָּנִיּוֹת:


זֹאת אוֹמֶרֶת, בַּצַּלַּחַת


שָׂם לָהֶן עַגְבָנִיּוֹת.

מְחַזֵּר הוּא עַל כָּל גְּבֶרֶת:


לְכֻלָּן נוֹתֵן חֲזֶרֶת:


מְלַפְּפָן לְתֵאָבוֹן:


מְכַבְּדָן בִּמְלָפְפוֹן.

בְּעָזְרוֹ לְכָל אוֹרֵחַ,


גַּם עַצְמוֹ אֵינוֹ שׁוכֵחַ –


וּפוֹנֶה לְכָאן וּלְכָאן


לְקַיֵּם “פֻּלְחַן־שֻלְחָן”:

מִשְׁתַּזֵּף הָאִישׁ בְּשֶׁקֶט –


כִּי שְׁזִיפִים נַפְשׁוֹ חוֹשֶׁקֶת;


אַךְ אֵינֶנּוּ מִתְרַבְרֵב –


כִּי רִבָּה אֵינוֹ אוֹהֵב.


מִתְהַדֵּר הוּא רַק בַּבֹּקֶר:


פְּרִי־הָדָר עַכְשָׁו בְּיֹקֶר.


עַנְבְתָן הָאִישׁ הַטּוֹב:


עֲנָבִים עַכְשָׁו לָרֹב.

 
קַלַמְבּוּר בְּטַעַם־בּוּר

פְּלוֹנִי חִבֵּר בִּגְנוּת יָרִיב


בִּטּוּי עוֹקֵץ וּמַעֲלִיב.

אוֹתוֹ יָרִיב מִיָּד הֵגִיב


עַל זֶה הַנִּיב בְּשֵׁבֶט־פִּיו:

""מִי שֶׁחִבֵּר עָלַי נִיב זֶה –


הוּא בְּעַצְמוֹ אָדָם… נִבְזֶה"".

*

שָׁמַע אֶת זֶה הַקַּלַמְבּוּר


בַּרְנַשׁ כְּבַד־מֹחַ וְגַם בּוּר.

מִיָּד סִפֵּר זֹאת לַיְדִיד:


""שְׁמַע הֲלָצָה יָפָה, דָּוִד:

פְּלוֹנִי חִבֵּר בִּטּוּי עוֹקֵץ –


וְהַנִּפְגָע, שָׁנוּן וָלֵץ,

הֵשִׁיב בְּעֹקֶץ מְפֻלְפָּל:


“מִי שֶׁחִבֵּר זֹאת – הוּא נָבָל”.

*
 
בַּלְשָׁנוּת וּמַלְשִׁינוּת

רָחֵל, לוֹמֶדֶת חָרוּצָה,


שׁוֹאֶלֶת אֶת אֶפְרַיִם:


“הַגֵּד, כֵּיצַד אוֹכְלִים קֻרְצָא?”


– “פָּשׁוּט: בְּמַלְשִׁינַיִם!”

 

עַל אִידִיוֹם עִבְרִי אֶחָד

“יָצָא נָקִי מִנְּכָסָיו”.


מִכָּאן הֶקֵּשׁ חֻקִּי


כִּי מִי שֶׁכֶּסֶף בְּכִיסָיו


אֵינוֹ כָּל־כָּךְ נָקִי.


 
פִּעְנוּחַ רָאשֵׁי־תֵּבוֹת

קוֹרְאֵי עִבְרִית יוֹדְעִים כֻּלָּם


פֵּרוּשׁ רָאשֵׁי־תֵּבוֹת.


כָּךְ, אִם כָּתוּב “מ.מ. שֻׁלַּם” –


זֶה מַס עַל מוֹתָרוֹת.



אַךְ אִם כָּתוּב: “מ.מ. סֻלַּק”


בֵּין יְדִיעוֹת־הַיּוֹם,


הֲרֵי “מ.מ.” – סִמָּן מֻבְהָק


שֶׁל “מְמַלֵּא־מָקוֹם”.

 
גִּלְגּוּל מֻנְּחֵי־פִּיּוּט

אֵי־אָז נוֹדַע הַמְשׁוֹרֵר


כְּבַעַל “דֶּלֶת וְסוֹגֵר”1.


בֵּינְתַיִם בָּא שִׁנּוּי גָּדוֹל:


עַכְשָׁו עוֹרֵךְ־עִתּוֹן אוֹ מוֹ""ל


הוּא בַּעַל דֶּלֶת וְסוֹגֵר


… אוֹתָהּ לִפְנֵי הַמְשׁוֹרֵר.

 
שִׁבּוּשׁ – וְחִדּוּשׁ
הַשִּׁבּוּשׁ הַדִּקְדּוּקִי
זֶהוּ כְּתִיב בִּלְתִּי־חֻקִּי,
אַךְ שִׁבּוּשׁ סוֹפֵר חָשׁוּב
זֶהוּ חֹק בִּלְתִּי־כָּתוּב.
 
הֶעָרָה לְלוֹמְדֵי־עִבְרִית

בַּעַל לוּל אֵינוֹ לוּלָב,


בַּעַל גַּן אֵינוֹ גַנָּב,


בַּעַל עוֹף אֵינֶנּוּ עֹפֶר,


אִישׁ הַבְּלוֹ אֵינֶנּוּ בְּלוֹפֶר.

רַק בְּעִבְרִית אֶפְשָׁר לִרְאוֹת


סְתִירָה כָּל־כָּךְ מוּזֶרֶת:


שָׁנָה הֲרַת־מְאֹרָעוֹת,


שֶׁהִיא לֹא־מְעֻבֶּרֶת.

*

מַה נִּתְרַבּוּ בְּזֶה הַזְּמָן


מְגֻלָּחִים זְקֵנִים!


עַל כָּל פָּנִים, עַכְשָׁו זָקָן


אֵינוֹ עַל כָּל פָּנִים.

*

בִּשְׁעַת הַדְּחָק אַל תִּתְפַּלֵּא


לִפְגּוֹשׁ חִיּוּךְ עָקֹם:


מִכָּל מָקוֹם, עִדּוּד מָלֵא


לֹא בָּא מִכָּל מָקוֹם.

*

עָבְרָה וְגָזָה הַתְּקוּפָה


שֶׁל בֵּית־רֵעִים פָּתוּחַ.


אֵי הַכְנָסַת־אוֹרְחִים יָפָה?


אֵי רוּחַ שֶׁל אֵרוּחַ?

*

אָמַּן־סַטִּירָה מְחֻדָּד


הִסְבִּיר לַמְּסֻבִּים:


""אֵינִי מַרְבִּיץ בְּאַף אֶחָד


… כִּי בְּאַפִּים רַבִּים!""


יֵשׁ בַּעַל שֵׁם קָצָר מְאֹד,


שֶׁהוּא בִּלְבַד מֵיטִיב לִרְקוֹד.


מַה שְּׁמוֹ? – שְׁמוֹ דָן. הֲרֵי מוּבָן:


לִרְקוֹד יָפֶה יָכוֹל רַק דָּן.

*

כֵּיצַד אָדָם, נִינוֹ שֶׁל קוֹף,


יָכוֹל לִהְיוֹת אָבִיו שֶׁל עוֹף?


פָּשׁוּט מְאֹד: אִם אָב הוּא בּוּר,


הֲרֵי הַבֵּן יִהְיֶה בַּרְבּוּר.

*

בְּעִיר פְּלוֹנִית קָבְלָה עַלְמָה


עַל פִּרְחָחִים רוֹדְפֵי־שַׂלְמָה:


""אֵין לְהַרְאוֹת בַּחוּץ פָּנִים –


כִּי אֵין בּוּשָׁה בַּחֻצְפָּנִים!""

*

לְלֵץ הִגִּישׁוּ מַתָּנָה,


שֶׁבְּעֵינָיו הָיְתָה קְטַנָּה.


הִבִּיט עָלֶיהָ וְצָחַק:


“הֵיכָן קוֹנִים כָּזֶה שַׁיְדַק?”

*

שִׁכּוֹר עוֹרֵר עִנְיָן כְּלָלִי


בְּמַצָּבוֹ הַקַּלְקָלִי.


אָמְרוּ לוֹ: “קוּמָה! עוּרָה!”


עָנָה: ""פָּשַׁטְתִּי אֶת רַגְלִי


מִפְּנֵי הַקּוֹנְיַקְטוּרָה!""

*

בַּת־חֵן – בְּעֶצֶם, הִיא גַנֶּבֶת.


אַל תַּחְשְׁבוּ שֶׁזּוֹ בְּדִיחָה:


הַחֲמוּדָה הַמְלַבֶּבֶת


קוֹנָה לִבֵּנוּ בִּמְשִׁיכָה.

*

אָמְרוּ לְבַעַל אֵשֶׁת־חֵן:


“כְּלוּם אִשְׁתְּךָ לֹא חֶמֶד?”


הוּא, בִּמְבוּכָה, עָנָה: ""כֵּן, כֵּן,


אִשְׁתִּי – אִשָּׁה לוֹחֶמֶת"".

 
פֶּרֶט, זוּג אוֹ פֶּרֶד

בָּחוּר חוֹשֵׁשׁ, לִפְנֵי חֻפָּה,


מִפְּנֵי זוּגָה סוֹרֶרֶת:


אוּלַי, תִּמְשׁוֹל בּוֹ בְּכִפָּה?


שׁוֹקֵל הוּא: “זוּג אוֹ פֶּרֶט?”

נָשׂוּי שׁוֹקֵל אַחְרֵי חֻפָּה,


אִם זוּגָתוֹ סוֹעֶרֶת:


הֲיִפָּרֵד מִן הַ’קְּלִפָּה'?


דְּהַיְנוּ: זוּג – אוֹ פֶּרֶד?""

אַךְ “הַמּוֹשֶׁלֶת־בְּכִפָּה”


מַדְבֶּרֶת אֶת הַמֶּרֶד;


וְעַל הַבַּעַל הַ’קְּלִפָּה'


רוֹכֶבֶת כְּעַל פֶּרֶד.

*

הָאִשָּׁה עוֹלָה עַל טֶבַע!


בֶּאֱמֶת אֵינִי כּוֹזֵב:


בְּכֹחָהּ לָתֵת קַרְנַיִם


גַּם לְדֹב, אַרְיֵה וּזְאֵב.

*

""מַהוּ שֵׁם כְּלִי־נֶשֶׁק־חַם


הָרִאשׁוֹן שֶׁבָּעוֹלָם?""


– בְּלִי הִסּוּס, אַחַת־וּשְׁתַּיִם,


הַנִּשְׁאָל עָנָה: “שְׂפָתַיִם!”

 
צַבָּרוֹמַנְטִיקָה

בִּקְצֵה־אֹזֶן הֶאֱזַנְתִּי


לְדוּאֶט צַבָּרוֹמַנְטִי –


וְרָשַׁמְתִּי בַּחֲשַׁאי.


אַגִּישׁוֹ לָכֶם לְשַׁי.

הוּא אוֹמֵר לָהּ: “אַתְּ – חַבּוּבָּה!”


הִיא עוֹנָה לוֹ: “אֵיךְ יָדַעְתָּ?”


הוּא אוֹמֵר לָהּ: “בּוֹאִי, בּוּבָּה!”


הִיא שׁוֹאֶלֶת: “הִשְׁתַּגַּעְתָּ?”

הוּא אוֹמֵר: “נִרְקוֹד הַיּוֹם!”


הִיא שׁוֹאֶלֶת: “מַה פִּתְאֹם?”


הוּא: “אִם לֹא, – אֶרְקוֹד עִם שׁוֹשׁ!”


הִיא: “נָפַלְתָּ עַל הָרֹאשׁ?”

 
אֵיךְ אֶפְשָׁר לְכַנּוֹת:

טַיָּס מִצְטַיֵּן? אֲוִירְטוּאוֹז.


עָנָן קָטָן? עֲנַנָּס


אֶקְדַּח־הַפְחָדָה צַעֲצוּעִי? אֶקְדַּחְלִיל.


פּוֹתְרֵי־חֲלוֹמוֹת? חַכְמֵי־חֶלֶם.


אֲוִירָה שֶׁל “עֲשִׂיַּת־חַיִּים”
בְּחֵלֶק מִן הַנֹּעַר? שֶׁקַע צַבָּרוֹמֶטְרִי.


תְּמִימוּת־נְעוּרִים? עוֹדְלָיָדַע.

*

מַה בֵּין תְּמִימוּת לְ… רִבִּית?


זוֹ קוֹרֶנֶת מִיֶּלֶד


וְזוֹ נוֹלֶדֶת מִקֶּרֶן.

*

בְּאֵיזוֹ אֶרֶץ אַגָּדִית


אֵין זִיפְתִּינוֹקוֹת?


מֵעֵבֶר לִנְהַר אַמְבַּטְיוֹן.

*

מַה בֵּין “הַיָּם הַגָּדוֹל”


לְיָם הַחוּלָה הַקָּטָן?


זֶה יָם־הַתִּיכוֹן


וְזֶה יָם־חֲתִיכוֹן.

מַה בֵּין קוֹסֶמֶת לִמְכַשֵּׁפָה?


עָנָה זַאֲטוּט אֶחָד:


זוֹ – פֵיָה


וְזוֹ – פוּיָה!

*

מַה בֵּין יַלְדּוֹ שֶׁל חַקְלַאי


לְיַלְדּוֹ שֶׁל יַרְקָן?


זֶה – זַאֲטוּט־שָׂדֶה


וְזֶה – זַאֲטוּט־גִּנָּה.


 
בְּעִקְּבוֹת הַפְּסוּקִים

עַל סְמַךְ אֵיזוֹ אִמְרָה


מַסְתִּיר הַקַּמְּצָן אֶת כַּסְפּוֹ?


– עַל סְמַךְ הָאִמְרָה


“הָרוֹצֶה שֶׁיַּעֲשִׁיר – יַצְפִּין”.

*

עַל סְמַךְ מָה חַיָּב כָּל נוֹכֵל


לְקַיֵּם מִצְוַת “תַּשְׁלִיךְ”?


– עַל סְמַךְ הַפָּסוּק


“כָּל הַנְּכָלִים הוֹלְכִים אֶל הַיָּם”.

*
 
“תַּשְׁלִיךְ”

לְפִי הַדִּין הָיָה צָרִיךְ,


עִם כָּל שָׁנָה שֶׁתַּמָּה,


כָּל אִישׁ לָקוּם וּלְהַשְׁלִיךְ


אֶת חֲטָאָיו הַיָּמָּה.

לוּ זֶה הַדִּין תָּמִיד קֻיַּם,


כִּי־אָז נוֹתְרָה, מִסְּתָמָא,


שְׁלוּלִית קְטַנָּה מִכָּל הַיָּם –


וּמַרְבִּיתוֹ נִסְתָּמָה.

 
בְּעִקְּבוֹת הַפְּסוּקִים

אָמַר בְּלִגְלוּג הַשֵּׂכֶל הַקַּר


לְלֵב הָאוֹהֵב:


“טוֹל קֶסֶם מִבֵּין עֵינֶיךָ!”


עָנָה לוֹ הַלֵּב הַחַם:


“טוֹל קֹר מֵבֵּין עֵינֶיךָ!”

*

הִקְשׁוּ עַל דִיפְּלוֹמַט


שֶׁנָּשָׂא נְאוּם מִלְחַמְתִּי:


“הֲגַם שׁוּעָל בַּלְּבִיאִים?”

*

אָמְרוּ עַל חוֹקֵר שֶׁנָּאַם בְּבִטְחָה


יְתֵרָה עַל פִּתּוּחַ אֵזוֹר שׁוֹמֵם:


“אַל יִתְהַלֵּל חוֹקֵר כִּמְפַתֵּחַ”.

*

אָמְרוּ עַל שְׁנֵי נוֹאֲמִים


חַמְקָנִים מִשְׁתֵּי


מִפְלָגוֹת יְרִיבוֹת:


“שְׁנֵיהֶם מִתְחַבְּאִים בְּסִגְנוֹן אֶחָד”.

*

אָמְרוּ עַל אִישׁ


רַתְחָן וְאַלִּים:


“הוּא מָלֵא מִצְווֹת כְּרִמּוֹן־יָד”.

*

אָמְרוּ עַל אִישׁ־סַטִּירָה:


""פִּיו אוֹמֵר חִדּוּדִים־חִדּוּדִים –


וּבְשָׂרוֹ נַעֲשֶׂה חִדּוּדִין־חִדּוּדִין"".

*

שִׁנֵּן כַּיָּס לַחֲבֵרוֹ הַצָּעִיר:


""תָּפַסְתָּ מֻעָט – תָּפַסְתָּ,


תָּפַסְתָּ מְרֻבֶּה – נִתְפַּסְתָּ"".

*

רַוָּק זָקֵן נָשָׂא בַּחוּרָה בְּשֵׁם עֶדְנָה.


אָמְרוּ עָלָיו יְדִידָיו:


“אַחֲרֵי בְּלוֹתוֹ הָיְתָה לוֹ עֶדְנָה”.

*

רַוָּק הִתְאַהֵב בְּמוֹרָה תַּקִּיפַת־אֹפִי,


אַךְ נִרְתַּע מִנִּשּׂוּאִין.


אָמְרוּ עָלָיו שֶׁקִּיֵּם אֶת הַפָּסוּק:


“לֹא יַעֲלֶה מוֹרָה עַל רֹאשׁוֹ”.

*

שָׁאֲלוּ נוֹסֵעַ לִשְׂפַת־הַיָּם בְּשַׁבָּת:


“אַתָּה עוֹשֶׂה שַׁבַּתְּךָ חֹל?”


עָנָה לָהֶם:


“אֲנִי עוֹשֶׂה שַׁבַּתִּי עַל חוֹל”.

*

מַתְרִים שֶׁנִּתְקַל בִּגְבִיר קַמְּצָן


סִפֵּר אֶת הַמַּעֲשֶׂה בְּזוֹ הַלָּשׁוֹן:


“נִכְנַסְתִּי אֶל כֵּלַי – וְיָצָאתִי מִכֵּלַי”

*

מַדּוּעַ מִתְגַּנְּבִים מְטוֹסִים


לִשְׁמֵי הַזּוּלָת?


“שָׁמַיִם גְּנוּבִים יִמְתָּקוּ”.

*

מַדּוּעַ חַיָּבִים אָנוּ לְשָׁלֵּם


אֶת מַס הַמַּקְלֵט?


“דִּינָא דְאַלְחוּטָא – דִּינָא”.

*

אֵיךְ מְקַבֵּל אֶת אוֹרְחָיו אִישׁ צָבוּעַ?


בְּסֵבֶר פָּנִים מְזֻיָּפוֹת.

*

מַה בֵּין שׁוֹפֵט קַדְמוֹן


לְשׁוֹפֵט בְּיָמֵינוּ?


הַהוּא הָיָה דָן “לְשֵׁבֶט – אוֹ לְחֶסֶד”


וְזֶה דָן “לְשֶׁבֶת – אוֹ לְכֶסֶף”.

*

מִנַּיִן שֶׁנְּשָׁמָה וְנֶפֶשׁ אֵינָן דָּבָר אֶחָד?


– הֵן שׁוֹכְנוֹת בִּשְׁנֵי מְקוֹמוֹת שׁוֹנִים:


נְשָׁמָה שֶׁל יְהוּדִי בְּאַפּוֹ


וְנַפְשׁוֹ – תָּמִיד בְכַפּוֹ.

*

אֵיךְ מַבְדִּילִים בֵּין צִנָּה – קֹר לְצִנָּה – מָגֵן?


פָּשׁוּט מְאֹד:


אִם אָדָם אוֹחֵז צִנָּה, הֲרֵיהִי מָגֵן;


וְאִם צִנָּה אוֹחֶזֶת אָדָם, הֲרֵיהִי קֹר.

 
הַצָּעוֹת שֶׁל שֵׁמוֹת

שֵׁם בִּשְׁבִיל תַּעֲרוּכַת־צַיָּרִים כְּלָלִית:


צַיָּרִיד.

*

סִסְמָה לְ“מִבְצַע שֶׁקֶט”:


“הַס וְשָׁלוֹם!”

*

שֶׁלֶט לַכֶּלֶא לַעֲבַרְיָנֵי־תְּנוּעָה:


“שְׁבָה, נָע!”

*

שֵׁם לִמְסִבַּת־רְכִילוּת:


לְשׁוֹנוֹעַ.


שֵׁם בִּשְׁבִיל בֵּית־סֵפֶר לְתוֹתְחָנִים:


תּוֹתַחְכְּמוֹנִי.

*

שֵׁם לְקוּרְס עֶזְרָה רִאשׁוֹנָה:


תְּאוּנִיבֶרְסִיטָה.

*

שֵׁם לִמְכוֹן גַלוּפּ


(הַסּוֹפֵר דֵּעוֹת בַּקָּהָל):


סְפַרְדֵּעַ.

*

שֵׁם בִּשְׁבִיל מוֹעֲדוֹן לְוִיכּוּחִים:


צַרְחָנִיָּה.

 
הַמְּנוּחָה וְהַנַּחֲלָה

לְאַחַר שֶׁמִּשְׁתַּכֵּן


מִתְמַשְׁכֵּן וּמִתְמַסְכֵּן,


הוּא עוֹמֵד פִּתְאֹם עַל סוֹד


פַּרַדוֹכְּס עָגוּם מְאֹד:

הוּא קִוָּה בְּהַתְחָלָה


לִמְנוּחָה וְנַחֲלָה –


וְדַוְקָה נַחֲלָתוֹ


שָׂמָה קֵץ לִמְנוּחָתוֹ.

*

יֵשׁ בְּ“אֶגוֹ” וֶ“אֱגוֹז”


צְלִיל שָׁוֶה, הַבָּא לִרְמוֹז


לִתְכוּנָה אַחַת שָׁוָה:


לִשְׁנֵיהֶם – קְלִפָּה עָבָה.

*

בַּעַל רֶגֶשׁ־נְחִיתוּת –


אֵין כָּמוֹהוּ לִפְחִיתוּת.


הוּא מָשׁוּל כְּאִישׁ דָּרוּס:


הוּא – קָרְבָּן שֶׁל אַבְטוֹ־בּוּז.

*

רַבְרְבָן מוֹסִיף כָּל בֹּקֶר


לְעֶרְכּוֹ תּוֹסֶפֶת־יֹקֶר.


בִּשְׁבִילוֹ לֹא דַי אַף שִׂיא,


אַךְ עֶרְכּוֹ נִשְׁאָר אַפְסִי.

*

שַׁאֲלוּ צַבָּר קָטָן:


“עֻזִּי, מַה זֶּה גַּאַוְתָן?”


הוּא עָנָה: ""כָּזֶה מִין ‘פְּסִיךְ’


שֶׁחוֹשֵׁב עַצְמוֹ נָסִיךְ"".

*

הַבְּדוּתוֹת וְהַשְּׁקָרִים –


זֶהוּ “יֵשׁ מֵאַיִן”;


וּקְטָטוֹת שֶׁל שִׁכּוֹרִים –


זוֹהִי “אֵשׁ מִיַּיִן”.

*

נֶאֱמַר עַל אִישׁ דָּגוּל,


שֶׁלֹּא סָר אֶל חוּץ־לַגְּבוּל:


""זוֹהִי בִּיוֹגְרָפִיָה


בְּלִי שׁוּם גֵאוֹגְרַפִיָה"".

*

בְּבֵית־דְּפוּס כָּבָה חַשְׁמַל.


נִשְׁתַּתֵּק בּוֹ כָּל עָמָל:


בְּיָמֵינוּ גוּטֶנְבֶּרְג


לֹא יָזוּז בְּלִי רוּטֶנְבֶּרְג.

 
חֲרוּזֵי־צְמָדִים
*

רָן כָּתַב לְרוּת סוֹנֶט.


הִיא מָצְאָה בּוֹ לְצוֹן־עֵט:


""רָן, אַתָּה אוֹתִי סוֹנֵט –


וַאֲנִי אוֹתְךָ שׂוֹנֵאת"".

*

דָּן שָׁתַל פְּרָחִים בַּגָּן.


גַּם פִּתְקָה תָּלָה שָׁם דָּן:


""אֶת פְּרָחַי אָסוּר לִלְקוֹט!


עֲבַרְיָן – סוֹפוֹ לִלְקוֹת!""

*

בַּחוּרָה, בְּרֹב מִתְקָהּ,


לְבָחוּר כָּתְבָה פִּתְקָה:


“בּוֹא, הָעֶלֶם הַיָּקָר!”


אַךְ הָעֶלֶם הָיָה קָר.

*

בַּחוּרָה שְׁמֵנָה גוֹנַחַת


בְּאָזְנֵי הַמְאָרַחַת:


""נֶזֶק רַב לִי פֹּה נִגְרַם –


כִּי לֹא גְרַם הוּא קִילוֹגְרַם!""

*

הַמַּצְפּוּן הוּא מִין מַסְחֵט,


הַמּוֹצֵץ מִלֵּב מַס־חֵטְא.

*

הַשּׁוּעָל בְּכָל מַסְלוּל


מְנַסֶּה לִגְבּוֹת מַס־לוּל.

*

אִם תּוֹקְפָן אִבֵּד שִׁרְיוֹן,


הוּא מַתְחִיל לָשִׁיר שִׁיר־יוֹן.

*

אוֹי לְבַעַל מַאֲמָר,


אִם חִידָה הִיא – מָה אָמַר!

*

מַה פֵּרוּשׁ חַיֵּי־הַלֵּיל?


פֵּרוּשָׁם – חַיֵּי־הוֹלֵל.

*

מַה פֵּרוּשׁ סִיגַרִיָּה?


סִיג מֻכְנָס לְתוֹךְ רֵאָה.

*

כַּנִּרְאֶה, הַשֵּׁם מֶחְקָר


הוּא מִשֹּׁרֶשׁ מֹחַ קָר

*

אֵשׁ בּוֹנִים וְאֶשׁ־בּוֹנוֹת


חִישׁ שׂוֹרֶפֶת חֶשְׁבּוֹנוֹת.

 
דִּין־וְחֶשְׁבּוֹן

שֶׁל עוֹלֶה חָדָשׁ, שֶׁנִּשְׁלַח עַל־יְדֵי
בַּעַל־אֲחֻזָּה לְבַקֵּר אֶת מַצַּב מִשְׁקוֹ

""מָצָאתִי בָּאֲחֻזָּה עִזָּבוֹן גָּמוּר. כָּל הַשַּׁעֲרוּרִיָּה,
מִשַּׁעַר הֶחָצֵר וְעַד שַׁעַר הַגָּן, נִמְצֵאת בְּמַצָּב שֶׁל
הִתְפַּתְּחוּת מַתְמֶדֶת מֵחֹסֶר תִּנְעֹלֶת. מִסָּבִיב לַגָּן
נָפְלוּ הַהַגְדָּרוֹת, וּבְיָמִים שֶׁל מֶזֶג־אֲוִיר רוּחָנִי
נִגְרָם מַשְׁבֵּר לְהַרְבֵּה עֵצִים.


גַּם עִנְיָנֵי הַבַּיִת אֵינָם בְּקַו הַהִסְתַּדְּרוּת. מִפְּנֵי
פְּרִיצוּת הַגַּג סוֹבְלִים הַחֲדָרִים בַּחֹרֶף מִגַּשְׁמִיּוּת יְתֵרָה.


מַצַּב הַתְּעוּפָה בַּלּוּל יָרוּד מְאֹד מִפְּנֵי רַשְׁלָנוּתוֹ שֶׁל
הַלּוּלָב הָרָאשִׁי. גַּם בָּרֶפֶת נִשְׁאֲרוּ מִכָּל הַפַּרְוָה
רַק פַּר אֶחָד גָּדוֹל וּשְׁנֵי פַּרְפָּרִים קְטַנִּים.


כָּל הַחֲבִיתוֹת שֶׁבֶּחָצֵר נִסְדְּקוּ, וְהַנַּזֶּלֶת גְּדוֹלָה
מְאֹד. אָמְנָם, רֹב הַמֶּשֶׁק עוֹמֵד עַל אַדְמַת חוֹל, אַךְ דַּוְקָה
אַדְמַת הֶחָצֵר אֵינָהּ חוֹלָנִית וְאֵינָהּ מְקַבֶּלֶת נַזֶּלֶת.


לְבַסּוֹף יָצָאתִי עִם הַטַּפִּיל הָרָאשִׁי, הַמְטַפֵּל בַּמֶּשֶׁק,
לַשָּׂדֶה. מָצָאתִי כִּי עוֹד לֹא סִקְּלוּ אוֹתוֹ מֵאֲבָנִים, וּבָרוּר
כִּי בְּלִי הַסְקָלָה נִשְׁאַר הַשָּׂדֶה בּוּר עַד הַיּוֹם
הַזֶּה"".

*
 
כֵּלִים מִכֵּלִים שׁוֹנִים

לְאַבִּיר קַמְּצָנִי אָבַד כְּלִי מִכֵּלָיו –


וְהָאִישׁ הִצְטַעֵר, כַּמּוּבָן מֵאֵלָיו,


וְחָשַׁד בַּבָּחוּר הַנּוֹשֵׂא אֶת כֵּלָיו


שֶׁגָּנַב אֶת הַכְּלִי וְשָׂמוֹ בְּכֵלָיו.

אַךְ נוֹשֵׂא־הַכֵּלִים, אִישׁ נֶחְבָּא־אֶל־כֵּלָיו,


הִתְרַגֵּז, נֶעֱלַב – וְיָצָא מִכֵּלָיו:


הוּא הֵסִיר אֶת כֵּלָיו, כְּלֵי־זֵינוֹ, מֵעָלָיו


וּפָצַע בְּעָלָיו וְכִלָּה אֶת כֵּלָיו.

*
 
מַעֲשֶׂה בְּרוּחַ

בָּאֲרוּחָה, שֶׁעָרְכוּ יְרֻחָם וְרֻחָמָה, רָוַח מַצַּב־רוּחַ שֶׁל
נַחַת־רוּחַ. הַתִּזְמֹרֶת נִגְּנָה בִּכְלֵי־רוּחַ, וְהַמְנַצֵּחַ נִפְנֵף
בְּיָדָיו כְּטַחֲנַת־רוּחַ. הַחֵלֶק הָרוּחָנִי שֶׁל הַתָּכְנִית הָיָה
עַל טָהֳרַת רוּחַ־שְׁטוּת וּרְעוּת־רוּחַ. הָאוֹרְחִים, רֻבָּם
אַנְשֵׁי־רוּחַ, צָחֲקוּ וְצָרְחוּ כְּחוֹלֵי־רוּחַ. אַךְ כַּאֲשֶׁר
רוּחַ־הַהוֹלֵלוּת עָבְרָה לְגַסּוּת־רוּחַ, הָיָה הַדָּבָר לִמֹרַת־רוּחַ לַמְאָרְחִים נְדִיבֵי־הָרוּחַ, וְהֵם גֵּרְשׁוּ אֶת הָאוֹרְחִים לְכָל הָרוּחוֹת.

 
מָה הֵם עוֹשִׂים?

מָה עוֹשֶׂה צִמְחוֹנִי?


חָס עַל חַי


וְחַי עַל חַסָּה.

*

מָה עוֹשֶׂה פַּחְדָּן?


פּוֹחֵד מִמָּוֶת


וּמֵת מִפַּחַד.

*

מָה עוֹשֶׂה שַׁמְרָן?


שׁוֹמֵר עַל קִפָּאוֹן


וְקוֹפֵא עַל שְׁמָרָיו.

*

מָה עוֹשֶׂה תּוֹתְחָן?


מַמְטִיר קְלָעִים


וְקוֹלֵעַ בְּמַטָּרוֹת.

*

מָה עוֹשֶׂה סַפָּר?


מְסַפֵּר גֻּלְגָּלוֹת –


וּמְגַלְגֵּל סִפּוּרִים.

*

מָה עוֹשֶׂה מְתַוֵּךְ?


מְזַמֵּן לָקוֹחוֹת –


וְלוֹקֵחַ מְזֻמָּנִים.

*

מָה עוֹשֶׂה הוֹלֵךְ־רָכִיל?


סוֹקֵר “עִנְיָנִים”


וּמְעַנְיֵן סַקְרָנִים.

*

מָה עוֹשֶׂה רַשְׁלָן?


מְבַלְבֵּל יוֹצְרוֹת


וְיוֹצֵר בִּלְבּוּלִים.

*

מָה עוֹשֶׂה פְּרוֹפֶסּוֹר מְפֻזָּר?


מַרְכִּיב חֻמְצוֹת –


וּמַחְמִיץ רַכָּבוֹת.



מָה עוֹשֶׂה דוֹן־ז’וּאַן?


אוֹהֵב נָשִׁים


וְנוֹשֶׁה אֲהוּבוֹת.

*

מָה עוֹשֶׂה כּוֹתֵב־פַּרוֹדִיּוֹת?


מְחַבֵּר סַטִּירוֹת


וְסוֹטֵר מְחַבְּרִים.



מָה עוֹשֶׂה פַּיְטָן לִירִי?


פּוֹתֵחַ בִּשְׁקִיעָה…


וְשׁוֹקֵעַ בַּפְּתִיחָה.





“דֶּלֶת” – הַטּוּר הַפּוֹתֵחַ בְּשִׁיר, “סוֹגֵר” – הַטּוּר הַמְסַיֵּם.  ↩



"
