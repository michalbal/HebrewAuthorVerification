,Title,Translator,Lang,Author,Text
0,מְצַלְצְלִין וּמְטַלְטְלִין,,,חנניה ריכמן,"

אֵיךְ אֶפְשָׁר לְכַנּוֹת


בַּעַל אִשָּׁה בַּזְבְּזָנִית?


תַּשְׁלוּמִיאֵל.

 
בִּטּוּחַ מִשְׁנֶה


סוֹחֵר נוֹכֵל, שֶׁבָּא בִּדְחָק


בַּעֲסָקָיו רַבֵּי־הַסֶּבֶךְ,


בִּקֵּשׁ עֶזְרַת “מֻמְחֶה” מֻבְהָק


לַהֲפִיכַת הֶפְסֵד לְרֶוָח.

– ""אֶפְשָׁר עִסְקָה זוֹ לְסַדֵּר


בְּכָל צוּרָה וְכָל מַתְכֹּנֶת"" –


אָמַר מֻמְחֵנוּ לַסּוֹחֵר:


“הַאִם בּוֹחֵר אַתָּה דְלֵקֹנֶת?”

הָאִישׁ שָׁקַע בְּמַחְשָׁבָה.


– ""לֹא, מַעֲדִיף אֲנִי גְנֵבָה:


אִם בְּמִקְרֶה, חֶבְרַת־בִּטּוּחַ


תַּתְחִיל חָלִילָה בְּמִקּוּחַ,


אוֹ אִם בִּכְלָל לֹא תְּשַׁלֵּם,


יִהְיֶה הָרְכוּשׁ כֻּלּוֹ שָׁלֵם.

*
 
הַנֵּרוֹת הַלָּלוּ…

אַרְגַּז־נֵרוֹת גָּדוֹל עָבַר


מִיַּד־סַפְסָר לְיַד־סַפְסָר.

הֵם סָחֲרוּ בּוֹ בְּלִי לִטְרוֹחַ


אוֹתוֹ לִבְדּוֹק – וְאַף לִפְתּוֹחַ;


כֻּלָּם הִרְוִיחוּ – וְהַמְּחִיר


יוֹם־יוֹם עָלָה וְהֶאֱמִיר.

סוֹף־סוֹף, כִּכְלוֹת הַמְּעַרְבֹּלֶת,


אוֹתוֹ קָנָה סוֹחֵר־מַכֹּלֶת.


הַלָּז גִּלָּה גִלוּי מַבְהִיל:


כָּל נֵר וָנֵר – חָסַר לוֹ פְּתִיל!



רָץ הַסּוֹחֵר הַזֶּה בַּצַּר לוֹ


אֶל הַסַּפְסָר, אֲשֶׁר מָכַר לוֹ.

– “טַעֲנָתְךָ הִיא מַצְחִיקָה” –


הֵשִׁיב הַלָּז: ""וְאֵין לָהּ שַׁחַר:


כְּלוּם הֵם – נֵרוֹת לְהַדְלָקָה?


הֵם, יְדִידִי, נֵרוֹת לְסַחַר!""

 
פְּעֻלָּה בַּנְקָאִית




אֵם מֻדְאֶגֶת צִלְצְלָה


לַמִּשְׂרָד אֶל בַּעֲלָהּ:


""עֵסֶק בִּישׁ! אַתָּה שׁוֹמֵעַ?


אִיתָמָר בָּלַע מַטְבֵּעַ!""

– ""אֵין דָּבָר! – אוֹתָה הִפְסִיק


בַּעֲלָהּ, בַּנְקַאי וָתִיק:


""נַחְסִירוֹ בְּסּוֹף־שָׁבוּעַ


מִתַּשְׁלוּם דְּמֵי־כִּיס קָבוּעַ!""

*
 
בְּעָיָה מוּסָרִית

אֵיזוֹ גְּבֶרֶת מְפֻזֶּרֶת


שִׁרְבְּבָה מִתּוֹךְ טָעוּת


חֲצִי־לִירָה מְיֻתֶּרֶת


לַמּוֹכֵר שֶׁבַּחֲנוּת.

אַךְ עָבְרָה אֶת סַף־הַדֶּלֶת,


סְפֵק־מוּסָר אוֹתוֹ תָּקַף:


אִם חוֹבָה עָלָיו מֻטֶּלֶת –


לְסַפֵּר זֹאת לַשֻּׁתָּף?

*

לְפָנִים, בַּדּוֹר הַבַּעַר


שׁוֹדְדִים שָׁכְנוּ בַּיַּעַר.


אַךְ דּוֹרֵנוּ מְלֻמָּד:


כָּל שׁוֹדֵד פָּתַח מִשְׂרָד.

 
סִפּוּרוֹ שֶׁל שֻׁתָּף

שְׁתֵּי שָׁנִים עָבַדְנוּ יַחֵד,


שֻׁתָּפִים כְּחוּט וָמַחַט:


אָנֹכִי כְּבַעַל־הוֹן,


הוּא – כְּבַעַל נִסָּיוֹן.

הִשְׁתַּתַּפְנוּ, הִשְׁתַּתַּפְנוּ


וְהַסּוֹף שֶׁנִּתְחַלַּפְנוּ:


בְיָדוֹ עַכְשָׁו הַהוֹן,


בְּיָדִי – הַנִּסָּיוֹן.

 
מְחִירוֹן




מֵת ‘גְבִיר’. אִשְׁתּוֹ הַקַּמְצָנִית


הָלְכָה לִשְׁכּוֹר אֶת הַמַּסְפִּיד.


אוֹתוֹ מֻמְחֶה, דַּבְּרָן רַב־כֹּחַ,


אָמַר לְאֵשֶׁת הַמָּנוֹחַ:



""אֶשָּׂא הֶסְפֵּד כָּל־כָּךְ מַרְעִישׁ,


שֶׁהַקָּהָל יִגְעֶה בְּבֶכִי:


לֹא יִשָּׁאֵר אֲפִילו אִישׁ


שֶׁלֹּא יַזִּיל דִּמְעָה עַל לֶחִי –


וְלַנָּשִׁים יִהְיִוּ צְפוּיוֹת


הַרְבֵּה־הַרְבֵּה הִתְעַלְּפוּיּוֹת…


זֶה יַעֲלֶה מָאתָיִם לִירָה!""



– “הַמְּחִיר יָקָר מִדַּי” – הֵעִירָה


הָאַלְמָנָה.


– ""אוּכָל לָשֵׂאת


גַּם בְּמֵאָה – הֶסְפֵּד סוּג בֵּיִת.


מוּבָן, אֶנְהַג בְּיֶתֶר־צֶנַע:


הִתְעַלְּפֻיּוֹת כְּבָר לֹא תִּהְיֶינָה –


אוּלָם אַרְעִיד אֶת הַלְּבָבוֹת


בְּרֶטֶט צַעַר וְכָבוֹד!""


– ""לֹא, בִּשְׁבִילִי יָקָר הַמְּחִיר עוֹד:


אוּכַל לָתֵת רַק עֶשֶׂר לִירוֹת"".


“רַק עֶשֶׂר” טוֹב, גַּם זֶה אֶפְשָׁר!


אוּלָם הוֹאִילִי־נָא לִסְלוֹחַ:


בַּמְּחִיר הַזֶּה אֻכְרַח לוֹמַר


אֶת הָאֱמֶת עַל הַמָּנוֹחַ!""

*
 
הַכֹּל לְפִי… הַמְּבַיֵּץ וְהַמִּתְבַּיֵּץ

נָסִיךְ־תַּיָּר, שֶׁסָּר לִכְפָר,


סָעַד שָׁם בְּבִקְתָּה –


וְנִתְבַּקֵּשׁ לָתֵת דִּינָר


בִּמְחִיר שֶׁל חֲבִתָּה.

– ""וַדַּאי, בֵּיצִים בְּזֶה הַכְּפָר –


דָּבָר מְאֹד נָדִיר?"" –


שָׁאַל הָאִישׁ אֶת הָאִכָּר.


אַךְ הָאִכָּר הִסְבִּיר:""

– ""טָעִיתָ, הוֹד מַעֲלָתְךָ:


בֵּיצִים פֹּה לְמַכְבִּיר –


אַךְ נְסִיכִים, בִּמְחִילָתְךָ,


הֵם כָּאן דָּבָר נָדִיר!""

*
 
תֵּאוּם הַשָּׂכָר

פְּלוֹנִי, פָּקִיד בְּבֵית־מִסְחָר,


בִּקֵּשׁ תּוֹסֶפֶת לַשָּׂכָר.

נִשְׁאַל הָאִישׁ: “וּמָה הַטַּעַם?”


– “שְׁנֵי טְעָמִים יֶשְׁנָם הַפַּעַם!”

– “וּמָה הֵם שְׁנֵי הַטְּעָמִים?”


– “אִשְׁתִּי יַלְדָה לִי תְּאוֹמִים!”

*
 
מִסְפַּר הָעוֹבְדִים

אֶל מְנַהֵל חֶבְרָה גְדוֹלָה


פָּנָה אוֹרֵחַ בִּשְׁאֵלָה:

""יַגִּיד נָא מַר, כַּמָּה פְּקִידִים,


בְּסַךְ־הַכֹּל, אֶצְלוֹ עוֹבְדִים?

“קָשֶׁה לוֹמַר!” – עָנָה הָאִישׁ:


“אֲנִי סָבוּר: בְּעֵרֶךְ, שְׁלִישׁ…”

 
הַטַּרְזָן וְהַחַיָּט

– ""נוּ, מָתַי תִּגְמוֹר, רָשָׁע


תִּלְבָּשְׁתִּי הַחֲדָשָׁה?""

– ""כַּאֲשֶׁר תִּפְרַע, בֶּן־חֶמֶד,


מְחִירָהּ שֶׁל הַקּוֹדֶמֶת!""



– פֶּרֶק־זְמַן כָּל־כָּךְ גָּדוֹל


לְחַכּוֹת אֵינִי יָכוֹל!""

 
יוֹדֵעַ צַדִּיק…

סוֹחֵר סִיטוֹנִי


יָדוּעַ בַּקֶרֶת


נִשְׁפַּט עִם פְּלוֹנִי


בְּאֶרֶץ אַחֶרֶת.

מְקוֹר הַמָּדוֹן


הָיָה מְסֻּבָּךְ.


שָׂכַר הָאָדוֹן


פְּרַקְלִיט מְשֻׁבָּח.

זָכָה הַפְּרַקְלִיט.


גֵּאֶה וְשָׂמֵחַ,


טִלְגְּרֵף חֲגִיגִית:


“הַצֶּדֶק נִצֵּחַ!”

הֵשִׁיב לוֹ הָאִישׁ


תְּשׁוּבָה בְּמִבְרָק:


""צָרִיךְ לְהַגִּישׁ


עִרְעוּר עַל הַפְּסָק!""

*
 
הַשֵּׁם אָשֵׁם




אֶבְיוֹן נִכְנַס אֶל גְבִיר נָדִיב –


וּבַקָּשַׁת עֶזְרָה בְּפִיו.


– “מָה שְׁמֶךָ?”


– “גָּד”.


– “וּבְכֵן, רְאֵה־נָא” –


אָמַר נוֹתֵן־הַנְּדָבָה:


""גָּד – בְּגִימַטְרִיָּה שִׁבְעָה;


שִׁבְעָה זוּזִים, אֵפוֹא אֶתֵּנָה!""

פְּנֵי גָד לָבְשׁוּ קַדְרוּת וּדְוַי.


תָּמַהּ הִגְבִּיר: “עַל מָה כָּעַסְתָּ?”


עָנָה: ""כָּעַסְתִּי עַל הוֹרַי,


שֶׁלֹּא קָרְאוּ לִי אַרְתַּחְשַׁסְתְּא!""

 

פִילוֹסוֹפְיָה סְפֶּקוּלַטִיבִית

טִירוֹן בִּקֵּשׁ בּוּרְסַאי זָקֵן:


“לַמְּדֵנִי סוֹד סִפְסוּר צָלֵחַ!” –


– “דִּינוֹ כְּדִין אַמְבָּט צוֹנֵן” –


עָנָה בַּנַּחַת הַפִּקֵּחַ.

– “אֵינִי מֵבִין” – אָמַר הָאִישׁ:


“מָה הָעֵצָה אֲשֶׁר תָּעוּצָה?”


– ""עֵצָה פְּשׁוּטָה: קְפוֹץ פְנִימָה חִישׁ


וְעוֹד יוֹתֵר מַהֵר – הַחוּצָה!""

 
גִּלּוּי גִּיל


""שַׁלְּמִי! יַלְדֵּךְ כְּבָר דַּי גָּדוֹל!


“הוּא בֶּן־שָׁלֹשׁ!”


– “אַל תִּתְלוֹצֵצִי!”


– ""שְׁמַע: הִתְחַתַּנְתִּי, סַךְ־הַכֹּל,


לִפְנֵי אַרְבַּע שָׁנִים וָחֵצִי!""

אַךְ גַּם סִמָּן כָּל־כָּךְ מֻבְהָק


לֹא זִעֲזַע אֶת הַנֶּהָג.

– “גְּבִרְתִּי!” – עָנָה בְּקוֹל אַרְסִי לָהּ:


""בָּזֹאת רֹאשִׁי אֵינִי מַכְנִיס!


אֵינִי דּוֹרֵשׁ וִידּוּי, חֲלִילָה:


אֲנִי דּוֹרֵשׁ רַק דְּמֵי־כַּרְטִיס!""

 
תּוֹרָה וּ“סְחוֹרָה”




“חַכִּי־נָא רֶגַע, אַל תַּתְחִילִי!” –


אָמְרָה אֵם סְקוֹטִית לְמוֹרָה:


""הַאִם תַּחְזִירִי אֶת כַּסְפִּי לִי,


אִם לֹא יִתְפּוֹס יַלְדִּי תּוֹרָה?""

– “לֹא, כֶּסֶף אֵין אֲנִי מַחְזֶרֶת” –


עָנְתָה בְּנַחַת הַמּוֹרָה:


אַך אֵין דָּבָר! אַל פַּחַד גְּבֶרֶת:


אֲנִי אַחְזִיר אֶת הַסְּחוֹרָה!""

 
מַתָּן בַּסֵּתֶר


מוֹסַד־צְדָקָה קִבֵּל מִכְתָּב


עִם צֶ’ק מָשׁוּךְ עַל בַּנְק:


""אֲנִי תּוֹרֵם בְּעֹנֶג רַב


מָאתָיִם אֶלֶף פְרַנְק.

אַךְ לַנָּדִיב הָאֲמִתִּי


יָאֶה עִלּוּם־הַשֵּׁם!


לָכֵן מִגֹּדֶּל עַנְוָתִי


עַל צֶ’ק אֵינִי חוֹתֵם"".


*
 
“הַהִצַּלַתָּ וְגַם יָרָשְׁתָּ?”


אִישׁ סְקוֹטִי בָּא אֶל פַּלְמוֹנִי:


""הַאִם אַתָּה הוּא אֲדוֹנִי,


שֶׁתְּמוֹל בַּצָּהֳרַיִם


מָשִׁיתָ בְּנֵי מִמַּיִם?""



– “כֵּן! מָה שְּׁלוֹמוֹ?” – בְּרֹב חִבָּה


שָׁאַל הָאִישׁ – ""תּוֹדָה רַבָּה,


אַךְ רְצוֹנִי לָדַעַת,


הֵיכָן הִיא הַמִּגְבַּעַת?""


פְּקִידֵי־שׁוּמָא בְּיִשְׂרָאֵל


הֵם קַפְּדָנִים מִדַּי:


הֲרֵי אֵינָם מִבֵּית־הִלֵּל


כִּי אִם מִבֵּית־שַׁמַּאי.

*

בְּעֶצֶם, מַס־הַהַכְנָסָה –


מַכְשִׁיר־תַּרְבּוּת רַב־כֹּח:


זִכְרוּ גְדוֹלוֹת שֶׁהוּא עָשָׂה


… בִּשְׁבִיל חִדּוּד־הַמֹּחַ!


*

מַתְרִים שׁוֹלֵחַ לְאַחִים


מִכְתָּב חוֹזֵר… עַל הַפְּתָחִים.


בִּשְׁתֵּי דְרִישׁוֹת תָּכְנוֹ גָּלוּם:


דְּרִישַׁת־שָׁלוֹם, דְּרִישַׁת־שִׁלוּם.


*


לַמֶּמְשָׁלָה הַרְבֵּה כִּיסִים –


וְכָל אֶחָד דּוֹרֵשׁ מִסִּים.

*


אַל תְּלַמֵּד דָּגִים לִשְׁחוֹת,


אַל תְּלַמֵּד גּוֹבִים לִסְחוֹט.

*


הַמִּתְפַּתֶּה סוֹבֵב סְחוֹר־סְחוֹר –


וְהַמַּצְפּוּן לוֹחֵשׁ: זְכוֹר־זְכוֹר!


*


כָּל כְּלִי תּוּכָל לִקְנוֹת בְּלִ""י,


אַךְ לֹא תִּקְנֶה שׁוּם חֵפֶץ – בְּלִי…


*


אִישׁ־צֶנַע חַי לְפִי מִשְׁטָר


וּבַזְבְּזָן – מִשְּׁטָר לִשְׁטָר.

*

פַּזְּרָן קוֹנֶה מִטַּלְטְלִין,


קַמְּצָן שׁוֹמֵר מְצַלְצְלִין.

*

עָשִׁיר “טָרִי” קוֹנֶה בְּלִי סוֹף


רִהוּט בְּנֹסַח רוֹקוֹקוֹף.

בַּחֲנוּת הוֹרַנִי פֶּתַע


הַחֶשְׁבּוֹן שֶׁנַּעֲשָׂה לִי:


לֹא רַק בְּרוּטוֹ – גַּם הַנֶּטוֹ


הוּא עַכְשָׁו מְאֹד בְּרוּטַלִי.

*


כָּל חֶמְדּוֹת עוֹלָם נָאֶה,


כָּל אֲשֶׁר יָצַר יָהּ –


בַּעַל־בֶּצַע כְּסִיל רוֹאֶה


דֶּרֶךְ כַּסְפָּאקְלַרְיָה.


*


הַצָּרָה שֶׁהַנּוֹשֶׁה


לְעוֹלָם אֵינוֹ נוֹשֶׁה:


הוּא זוֹכֵר אֶת הַמַּשֶּׁה


וְלוֹחֵץ קָשֶׁה־קָשֶׁה.


*


בָּעוֹלָם יֶשְׁנוֹ פַּטִּישׁ.


אֶת כֹּחֵנוּ הוּא מַתִּישׁ.


מַהוּ שֵׁם אוֹתוֹ פַּטִּישׁ?


הוּא נִקְרָא “פַּת־אִישׁ”.


*


הָרָעָב – לִבּו נִתָּן


בֵּין פַּת־אִישׁ וּבֵין שָׂטָן.

מָה בֵּין עָנִי לְעָשִׁיר?


זֶה מַרְגִישׁ חֹסֶר –


וְזֶה חָסֵר רֶגֶשׁ.


*


מָה בֵּין הֶפְסֵד לְרֶוַח?


זֶה מְרוֹשֵׁשׁ סוֹחֵר –


וְזֶה מְסַחְרֵר רֹאשׁ.


*


מָה זֶּה דְּמֵי־מַפְתֵּחַ?


כֶּסֶף עוֹבֵר לַסּוֹחֵר,


שֶׁעוֹבֵר מִשּׁוֹכֵר לְמַשְׂכִּיר.

*

מַהוּ קְנָס לְפוֹרֵץ־דֶּלֶת?


קְנִיסָה חֻקִּית


עַל כְּנִיסָה בִּלְתִּי־חֻקִּית


*


אֵיךְ אֶפְשָׁר לְכַנּוֹת בֵּית־מַשְׁכּוֹן?


“קֻפַּת־חוֹלִים לְחוֹלֵי־קֻפָּה”.


*


מַהִי מְכִירָה בַּהֲקָפָה?


מִשְׁעֶנֶת הַקּוֹנֶה הַרָצוּץ.


 
מָה בֵּין תַּפְרִיט לְתַקְצִיב?

זֶה מַתְחִיל בְּכָבֵד קָצוּץ


וְזֶה מַתְחִיל בְּקִצוּץ כָּבֵד.


*

 
מָה בֵּין צֶנַע לְבִזְבּוּז?

זֶה חֶסְכוֹן הוֹצָאוֹת


וְזֶה – הוֹצָאַת חֶסְכוֹנוֹת.


*

 
מָה בֵּין עָנָן לְדוֹלָר?

זֶה מְכַסֶּה שֶׁמֶשׁ –


וְזֶה מְשַׁמֵּשׁ כִּסּוּי.


*

 
מָה בֵּין נִסִּים לְמִסִּים?

אֵלֶּה – מִן הַשָּׁמַיִם


וְאֵלֶּה – מִן הַשַּׁמַּאי.


*


אֵיךְ אֶפְשָׁר לְכַנּוֹת


קְבִיעַת מְחִירִים רִשְׁמִיִּים?


מְחִירוּרְגִיָה.


*


אֵיךְ אֶפְשָׁר לִקְרוֹא


חוֹב מְסֻפָּק?


סַךְ רָחוֹק.

אֵיזֶה חֶשְׁבּוֹן בַּבַּנְק


פּוֹתֵחַ בַּזְבְּזָן?


 
חֶשְׁבּוֹן עוֹבֵר וְלֹא שָׁב.
*


מָה בֵּין שְׁמִירַת חַיִּים


לִשְׁמִירַת כֶּסֶף?


לְזוֹ דָּרוּשׁ חַמְצָן –


וּלְזוֹ דָּרוּשׁ קַמְּצָן.


*

 
מָה עוֹשֶׂה קַמְּצָן?

אוֹגֵר, סוֹגֵר וְדוֹגֵר.


אֵיךְ אֶפְשָׁר לְכַנּוֹת


קוֹנֶה מְרֻמֶּה?


מְשַׁלֶּמֶךְ.


*


מָה הַצַּד הַשָּׁוֶה שֶׁבְּנָהָר וּבְרַמַּאי?


זֶה נִזּוֹן מִן הַנְּחָלִים –


וְגַם זֶה נִזּוֹן מִן הַנְּכָלִים.


*


מָה בֵּין קוֹנֶה לְגַנָּב?


זֶה מַמְשִׁיךְ בִּקְנִיָּה –


וְזֶה קוֹנֶה בִּמְשִׁיכָה.


*


מָה בֵּין כַּיָּס לְיַתּוּשׁ?


זֶה קוֹנֶה דָּמִים בִּמְשִׁיכָה –


וְזֶה קוֹנֶה דָּמִים בִּנְשִׁיכָה.


*


עַל מָה מִתְאוֹנְנִים הַגַּנָּבִים?


עַל יְרִידָה בְּמַצַּב תַּעֲשׁוּקָה.


*


מָה בֵּין עָמֵל לְגַנָּב?


זֶה מִשְׂתַּכֵּר בְּדֶרֶךְ יְשָׁרָה –


וְזֶה רוֹצֶה לַעֲשׂוֹת קֻפַּנְדְּרִיָּה.



מָה בֵּין בַּיִת בְּשִׁיר


לְבַיִת בְּעִיר?


זֶה עִנְיַן לְסַפְרוּת


וְזֶה עִנְיַן לְסַפְסָרוּת.


*


מָה בֵּין סוֹחֵר הָגוּן לְסַפְסָר?


זֶה בַּעַל בְּעַמָּיו –


וְזֶה רַעַל בְּעַמָּיו.


*


מָה בֵּין נָזִיר לְסַפְסָר?


זֶה פּוֹרֵשׁ מִן הַצִּבּוּר –


וְזֶה צוֹבֵר מִן “הַהֶפְרֵשׁ”.


*


מָה שֵׁם יָאֶה לְסַפְסָר?


עַשְׁקָן צִבּוּרִי.


*


אֵיךְ אֶפְשָׁר לְכַנּוֹת


חִשׁוּב שֶׁל סַפְסָר?


קִלְקוּלַצְיָה.

*

אֵיזוֹ תְהִלָּה


קוֹסֶמֶת לְעָשִׁיר?


מָמוֹנִיטִין.

אֵיזֶה רָשׁ


חָבִיב עַל עָשִׁיר?


מִג־רָשׁ.




*


אֵיזֶה דַל


מֵבִיא לִידֵי דְּמָעוֹת אֲפִילו רָשָׁע?


חַר־דָּל.


*


אֵיזֶה צַר


רָצוּי לְכָל אִישׁ?


אוֹ־צָר.


*


אֵיזוֹ רָעָה


מְקַבֵּל כָּל אָדָם בְּאַהֲבָה?


מִפ־רָעָה.


*


אֵיזוֹ מִדָּה


אֵינָהּ יוֹדַעַת מִדָּה?


חֲ־מִידָה.


*


אֵיזוֹ שִׁיטָה


אֵינָהּ בְּרִיאָה לָרֶגֶל?


פְּ־שִׁיטָה.


*


אֵיזֶה מָמוֹן


מְפַזֵּר טַרְחָן?


שִׁ־מָמוֹן.


*


אֵיזֶה רִישׁ


מְפַרְנֵס אֶת בְּעָלָיו?


חָ־רִישׁ.


*


אֵיזֶה רָשׁ


אָשֵׁם בְּעַצְמוֹ בְּצָרוֹתָיו?


רָשׁ־לָן.


*


אֵיזֶה מָג


יוֹצֵר מַטְבְּעוֹת?


מַג־בִּית.


*


אֵיזֶה קוֹף


קוֹבֵעַ מְחִירִים בַּשּׁוּק?


קוֹפ־צִים.


*


אֵיזֶה אוֹר


מַחְשִׁיךְ אֶת עֵינֵי הַקַּמְצָן?


אורְ־חִים.




 
מוֹכֵר הָגוּן


סְפּוֹרְטַאי־חוֹבֵב לוֹמֵד –לִצְנוֹחַ


בָּא לַחֲנוֹת לִקְנוֹת מִצְנָח.


“הוּא טוֹב?” – שָׁאַל בְּאִי־מָנוֹחַ:


“מָה אִם פִּתְאֹם לֹא יִפָּתַח?”

– “אַתָּה יָכוֹל לִסְמוֹךְ עָלֵינּוּ” –


עָנָה בְּנַחַת הַמּוֹכֵר:


""אִם זֶה יִקְרֶה, תַּחֲזוֹר אֵלֵינוּ –


וְנַחְלִיפֶנּוּ בָּאַחֵר!""


*

 
שִׁקּוּל פְּרִי – וּפְרִי־שִׁקּוּל


אִשָּׁה אָמְרָה לְחֶנְוָנִי:


""יֵשׁ בְמֹאזְנֶיךָ פְּגָם:


בַּפְּרִי, אֲשֶׁר הֵבִיא לִי בְּנִי,


חָסְרוּ מָאתַיִם גְרַם!""

אַךְ לְמִשְׁמַע הַקֻּבְלָנָה


הַחֶנְוָנִי חִיֵּךְ:


“מֹאזְנַי בְּסֵדֶר” – הוּא עָנָה –


“הַאִם שָׁקַלְתְּ אֶת בְּנֵךְ?”

"
