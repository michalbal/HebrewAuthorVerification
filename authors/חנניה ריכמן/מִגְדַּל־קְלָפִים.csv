,Title,Translator,Lang,Author,Text
0,מִגְדַּל־קְלָפִים,,,חנניה ריכמן,"


בְּנֵי מִשְׁפָּחָה אַחַת – הוֹרִים וּשְׁנֵי בָּנִים –


חָיוּ יַחְדָּו בִּכְפָר חַיִּים שַׁאֲנַנִּים…


הַבְּכוֹר – חֲרוּץ, כְּבַד־רֹאשׁ – הָיָה קוֹרֵא בְּלִי־הֶרֶף


וְהַצָּעִיר יַלְדּוֹן שׁוֹבָב,


בִּלָּה זְמַנּוֹ בְּמִשְׂחָקָיו.



יָשְׁבָה־לָהּ יוֹם אֶחָד הַמִּשְׁפָּחָה בָּעֶרֶב…


הַבְּכוֹר כְּמִנְהָגוֹ, קָרָא דִּבְרֵי־יָמִים,


צָמֵא לִלְמֹוד קוֹרוֹת כָּל אֶרֶץ;


וְהַצָּעִיר אָדִישׁ לְעִנְיָנִים קְדוּמִים,


מִגְדַּל קְלָפִים בָּנָה בְּמֶרֶץ.


אָכֵן, לִשְׁמוֹר שִׁוּוּי־מִשְׁקָל


שֶׁל בֵּית־קְלָפִים, הַמָּט חִישׁ־קַל –


זוֹ מְשִׂימָה קָשֶׁה, וְהוּא כֻּלּוֹ שָׁקַע בָּהּ…


פִתְאֹם, אַגַּב קְרִיאָה, שָׁאַל הַבְּכוֹר אֶת אַבָּא:


""מִקְצָת רָאשֵׁי צְבָאוֹת פּוֹלְשִׁים


קְרוּיִים בְּסֵפֶר זֶה “כּוֹבְשִׁים” –


וּמִקְצָתָם זוֹכִים לְתֹאַר


שֶׁל “מְיַסְּדֵי־הַמַּמְלָכוֹת”.


מַדּוּעַ? מָה הֶבְּדֵּל – בֵּין אֵלֶּה הַנֻּסְחוֹת?""


יָגֵעַ לְסַפֵּק אֶת סַקְרָנוּת־הַנֹּעַר,


שָׁקַע הָאָב בְּמַּחְשָׁבָה.


בְּעוֹד חִפֵּשׂ אֶת הַתְּשׁוּבָה,


סִיֵּם הָ“אַדְרִיכָל” מְלַאכְתּוֹ הַחֲשׁוּבָה.



“גָּמַרְתִּי!” – הִתְפָּרְצָה קְרִיאַת־שִׂמְחָה מִפִּיהוּ


רֹוגֵז עַל הַפְרָעָה, הָרַס בַּיָּד אָחִיּהוּ


פְּרִי טִרְחוֹתָיו הָאֲרֻכּוֹת –


וְהַיַּלְדּוֹן הֵחֵל לִבְכּוֹת.



“בְּנִי!” – סַח הָאָב לַבְּכוֹר: ""הַמַּעֲנֶה לְפִיךָ


הוּא – דֻּגְמַתְכֶם הַפְּעוּטָה:


הַמְּיַסֵּד – הִנּוֹ אָחִיךָ,


וְהַכּוֹבֵשׁ – הִנְּךָ אַתָּה!""

"
