,Title,Translator,Lang,Author,Text
0,מִשְׁאֲלוֹת הַחֲמוֹר,,,חנניה ריכמן,"


חֲמוֹר צָעִיר, מוֹבִיל מִטְעָן,


עָבַד בְּמֶשֶׁק שֶׁל גַּנָּן.


הָיָה אָבִיב. בַּגַּן – עוֹנַת־פְּרִיחָה הֵחֵלָּה,


וַעֲצִיצֵי־פְּרָחִים הוּכְנוּ שֵׁם לְמַכְבִּיר.


יוֹם־יוֹם אוֹתוֹ חֲמוֹר נָשָׂא כְּלֵי־חֶרֶס אֵלֶּה


מְלֵאֵי־הָאֲדָמָה לַחֲנֻיּוֹת בָּעִיר.



""הוֹ, אֵיזֶה עֹל! הוֹ, אֵיזֶה פֶּרֶךְ!


אֵיכָה אֹהַב אָבִיב אוֹ פֶּרַח?


בֹּוא, קַיִץ, חִישׁ!"" – חִנֵּן קוֹלוֹ.


הַקַּיִץ בָּא. הַנֹּפֶשׁ – לֹא.



כָּעֵת מוֹבִיל הוּא כְּרוּב, עֲלֵי־סַלַט וָלֶפֶת…


הַחֹם כָּבֵד מִנְּשׂוֹא: חַמָּה מַמָּשׁ שׂוֹרֶפֶת.


הוּא מְקַוֶּה: הַסְּתָו יָבִיא פּוּגָה נִכְסֶפֶת.


בָּא סְתָו. ""עִבְדוּ מַהֵר, קוֹטְפַי הֶחָרוּצִים! –


קוֹרֵא אֲדוֹן־הַגַּן: ""גְּדוּשִׁים הֵם הָעֵצִים.


כָּעֵת מִיּוֹם לְיוֹם נַגְבּירָה


אֶת מִשְׁלוֹחֵי הַפְּרִי הֵעִירָה!""


""עִנּוּי חָדָשׁ! אוּלָם – בַּחֹרֶף הַצְּפוֹנִי


שׁוּב אֵין לָאֲדָמָה שׁוּם פְּרִי לְמִטְעָנִי!


הוֹי, בּוֹא, הַחֹרֶף, חִישׁ – אָנוּחַ גַּם אֲנִי!""



בָּא חֹרֶף. הַגַּנָּן פּוֹקֵד: ""כָּעֵת יוּבָא־נָא


יוֹם־יוֹם מִטְעַן־זְבָלִים עַל הַחֲמוֹר הַגַּנָּה!""


שׁוֹמֵעַ הַחֲמוֹר – וּזְעָקָה בְּפִיו:
“הוֹי, שׁוּבָה, שׁוּבָה הָאָבִיב!”

★

כָּךְ גַּם כָּל יֶלֶד שֶׁבַּחֶלֶד


רוֹצֶה לִהְיוֹת לְנַעַר חִישׁ;


וְנַעַר – אָץ לִהְיוֹת לְאִישׁ;


אַךְ נֶפֶשׁ סָב הָיְתָה צוֹהֶלֶת


לוֹ נִתְחַדֵּשׁ לוֹ גִּיל־הַיֶּלֶד.

"
