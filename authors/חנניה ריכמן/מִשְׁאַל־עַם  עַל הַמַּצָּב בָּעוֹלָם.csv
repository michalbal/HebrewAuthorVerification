,Title,Translator,Lang,Author,Text
0,מִשְׁאַל־עַם  עַל הַמַּצָּב בָּעוֹלָם,,,חנניה ריכמן,"


מִשְׁאַל־בָּזָק אָסַף דֵּעוֹת


בֵּין בַּעֲלֵי־הַמִּקְצוֹעוֹת.


כָּל אִישׁ וָאִישׁ פָּסַק פְּסוּקוֹ


לְפִי מְלַאכְתוֹ וְעִסּוּקוֹ.



נֶהָג: ""עִקַּר צָרַת עוֹלָם –


כִּי בְרִכְבּוֹ קֻלְקַל בַּלָּם"".



עֶגְלוֹן: ""זֶה דוֹר מְאֹד מוּזָר:


הַסּוּס נִגְמַר – הַשׁוֹט נִשְאַר"".



סוֹחֵר: ""הָרַע – בִּמְלַאי “כֵּלִים”


הַנֶּעֱרָם טִילֵי־טִיליִם"".



רוֹפֵא: ""הַדּוֹר אֵינוֹ בָּרִיא:


הוּא נַעֲשָׂה סַהֲרוּרִי"".



צַלָּם: ""נִגְעוֹ הוּא נֶגַע־טִיב


מֵרֹב פִּתּוּחַ נֶגַטִיב"".



כַּדּוּרַגְלָן: ""צָרוֹת נוֹבְעוֹת


מִתִּאָבוֹן כְּלָלִי לִבְעוֹט"".



סַפְרָן: “רַב מֶכֶר” שֶׁל הַזְּמַן


הִנּוֹ רִמּוֹן וְלֹא רוֹמַן"".



צַיָּר: ""נוֹף־חֶלֶד, יְדִידַי,


הוּא צִבְאוֹנִי יוֹתֵר מִדַּי"".



רַקְדָן: ""שִׂיא חֹם מְחוֹלָנִי –


מְחוֹל־מַחְנַיִם עַצְבָּנִי"".



שַׁדְכָן: ""אִי־אֹשֶׁר בַּחַיִּים –


פְּרִי הַצְלָחַת הַנִּסּוּיִים"".



חַזַּאי: ""הַפֶּלֶא שֶׁל הַיּוֹם


סִכּוּי בָּרָד מֵרֹב הַחֹם"".



רוֹאֵה־חֶשְׁבּוֹן: ""נָפַל שִׁבּוּשׁ


בַּמַּאֲזָן בֵּין גּוּשׁ לְגוּשׁ"".



חֲכַם־מַדָּע: ""כָּעֵת לַוְיָן


קוֹבֵעַ מִיהוּ לִוְיָתָן"".



פּוֹלִיטִיקַאי: ""תִּקְוַת קִיּוּם


שֶׁל שְּׁנֵי גוּשִׁים – בְּדוּ־אִיּוּם"".



חִירוּרְג: ""יֶשְׁנוֹ הֶכְרַח בּוֹעֵר


שֶׁיְּנֻתַּח “רְאִי עִוֵּר”.



חַיָּט: ""גְּדוֹלַת קֻשְׁיוֹת הַדּוֹר –


כֵּיצַד לִתְפּוֹר מִבְּלִי לִגְזוֹר"".


"
