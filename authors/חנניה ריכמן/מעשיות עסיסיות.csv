,Title,Translator,Lang,Author,Text
0,מעשיות עסיסיות,,,חנניה ריכמן,"






 
הִמּוּר

(הוּמוֹרֶסְקָה)



שְׁנֵי אֲנָשִׁים בְּיוֹם יָפֶה
קָשְׁרוּ שִׂיחָה בְּבֵית־קָפֶה
עַל כּוֹס וְעַל צַלַּחַת.
סִפֵּר אֶחָד בְּנַחַת:



""רָאִיתִי אֶמֶש לַהֲטוּט –
מִבְצַע־בָּזָק שֶׁל חַיָּטוּת!
זְרִיזוּת כָּזוֹ עֲדַיִן
לֹא רָאֲתָה שׁוּם עַיִן!



לֵצַן־קִרְקָס, לַהֲטוּטָר,
טִפֵּל בְּגֶבֶר מְכֻפְתָּר
בְּשֵׁשׁ קְלִפּוֹת־תִּלְבּשֶׁת
עִם כַּפְתּוֹרֵי־נְחשֶׁת.
הַלֵּץ חָתַךְ בְּמִסְפָּרָיו
לָאִישׁ כָּל שֶׁפַע כַּפְתּוֹרָיו
וְשׁוּב תְּפָרָם בְּמַחַט ־
בְּשֵׁשׁ דַּקּוֹת בְּיַחַד! ""



– “בָּזֶה אֵין שׁוּם דָּבָר מַפְלִיא!”–
עָנָה שׁוֹמְעוֹ: ""יִקְרֶה אַף לִי



שֶׁאֲבַצַּע בַּבַּיִת
לַהֲטוּטִים שֶׁל חַיִט.



וְאִם תִּסְמוֹךְ עַל נִסְיוֹנִי, –
אֶת כַּפְתּוֹרֶיךָ גַם אֲנִי
בְּשֵׁשׁ דַּקּוֹת אָסִירָה
וְלִמְקוֹמָם אַחְזִירָה!""



– “אַתָּה בָּטוּחַ?” – ""נְהַמֵּר!
וְאִם אַף רֶגַע אֲאַחֵר,
בְּכִשְׁלוֹנִי אַכִּירָה:
הַקְּנָס – בַּקְבּוּק שֶׁל בִּירָה!



אַתָּה מַסְכִּים? הַזְּמַן קָצָר!
בְּבַקָּשָׁה מִמְּךָ, מֶלְצַר,
הַב מַחַט, מִסְפָּרַיִם
וּסְלִיל חוּטִים אוֹ שְׁנַיִם!



תּוֹדָה! וּבְכֵן – אֶל הַמְּלָאכָה!
הוֹאֵל לִפְתּוֹחַ מְעִילְךָ!
הוֹ, לֹא שִׁעַרְתִּי, אֶחָא,
מָה רַבּוּ כַּפְתּוֹרֶיךָ!""



*



– “חַ־חַ!” – צָהַל הַמְכֻפְתָּר –
""לִי כַּפְתּוֹרִים בְּכָל אֲתַר:
עֵינְךָ עוֹד לֹא נָתַתָּ
בַּשַּׁרְווּלִים לְמַטָּה!
עַכְשָׁו טַפֵּל בַּשְּׁלִישִׁיָּה
שֶׁל כַּפְתּוֹרֵי הַחֲזִיָּה!
וְכָאן תִּמְצָא קְבוּצֹנֶת
לְאֹרֶךְ הַכֻּתֹּנֶת!""



– ""לֹא תַּפְחִידֵנִי, יְדִידִי:
הַמִּסְפָּרַיִם בְּיָדִי –
אֶחְתּוֹךְ אַחַת־וּשְׁתַּיִם!
נִפְנֶה לַמִּכְנָסַיִם!""



– “גַּם מֵאָחוֹר לִי יֵשֹ כִּיסוֹן!” –
הִכְרִיז הַגֶּבֶר בְּשָׂשׂוֹן.
– ""הוֹ, אִישׁ־כִּיסִים כָּמוֹךָ!
טוֹב עוֹד כַּפְתּוֹר אֶחְתּוֹכָה!""



– “גַּם תַּחְתּוֹנַי מְרֻכָּסִים!”
–""אַף עֲלֵיהֶם יָדִי אָשִׂים!
נוּ, בְּשָׁעָה מֻצְלַחַת –
נַשְׁחִיל נָא חוּט בְּמַחַט!""



– ""חַ־חַ, אוֹסִיף לְךָ צָרוֹת:
גַּם נְעָלַי מְכֻפְתָּרוֹת!""
– ""בְּסֵדֶר, אֶחָא! תֵּנָה
גַּם נְעָלֶיךָ הֵנָּה!""



*



הַמְכֻפְתָּר־לְשֶׁעָבר
הֵעִיף מַבָּט אֶל הַכִּכָּר,
לְאוֹרְלוֹגִין דְּקַרְתָּא –
וְהִצְטַחֵק: “אֵחַרְתָּ!”



– ""מָה? כְּבָר אֵחַרְתִּי? צַר לִי, צַר!
אַךְ מִלָּתִי – מִלָּה! מֶלְצָר!
הָבֵא בַּקְבּוּק שֶׁל בִּירָה!
הִנֵּה מַחְצִית־הַלִּירָה!""



""וּבְכֵן, נֻצַּחְתָּ, חַ־חַ־חַ,–
וְלֹא הִצְלַחְתָּ בַּמְּלָאכָה!
אַך קַח הַמַּחַט, אוּצָה!
עָלַי לָצֵאת הַחוּצָה!""



– ""סְלִיחָה, שִׁלַּמְתִּי קְנָס־הִמּוּר –
וְהָעִנְיָן אֵפוֹא גָּמוּר!
עַכְשָׁו אֶת זוֹ הַמַּחַט
יָכוֹל אַתָּה לָקַחַת!""



– ""מָה??? הֵן חָתַכְתָּ כָּל כַּפְתּוֹר.
אַתָּה חַיָּב אוֹתָם לִתְפּוֹר!"" –
זָעַק הַ“מְנַצֵּחַ”,
רוֹגֵשׁ וּמִתְרַתֵּחַ.



– ""חַיָּב? חֲשׁוֹב כַּהֲלָכָה:
וְכִי חַיָּט אֲנִי לְךָ?
אִם בְּבֵיתְךָ אֵין גְּבֶרֶת,
הַזְמֵן לְךָ תּוֹפֶרֶת!""
*



הוּא קָם. שֵׁנִי, מִסְכֵּן, זִנֵּק
לִרְדּוֹף אַחְרֵי הַמִּסְתַּלֵּק –
אַךְ כָּל כְּסוּתוֹ דִּלְמַטָּה
מֵעַל מָתְנָיו נִשְׁמָטָה…
הַמִּסְתַּלֵּק פָּרַץ בִּצְחוֹק.
“שָׁלוֹם!” – קָרָא לְמֵרָחוֹק:
""שְׁתֵה מַשְׁקְךָ, אִישׁ חֶמֶד:
הַבִּירָה מִתְחַמֶּמֶת!""



*



מוּסַר־הַשְׂכֵּל? הֵן כְּבָר אָמוּר
כִּי כָּל הִמּוּר – אַבְּסוּרְד גָּמוּר:
זֶה מִין זִוּוּג סִינְתֶּטִי
שֶׁל מְנֻוָּל עִם פֶּתִי.









 
הַזַּגָּג וְהַמְשֻׁגָּע

(לְפִי מַעֲשִׂיָּה עֲמָמִית)



נֶאֱנַח זַגָּג בִּישׁ־גַּדָּא:
פַּרְנָסָה יָרְדָה, יָרָדָה!
מֵרֹב צַעַר, הוּא נָזַף
בִּפְלוֹנִי הַ“מְטֹרָף”:



""חוֹלֵי־רוּחַ בְּכָל אֶרֶץ
מְנַפְּצִים שְׁמָשׁוֹת בְּמֶרֶץ.
רַק אַתָּה הוֹלֵךְ בָּטֵל,
הִתְבַּיֵשׁ לְךָ, עָצֵל!



אִם תִּשְׁבּוֹר שְׁמָשׁוֹת בַּסֵּתֶר,
תַּעַזְרֵנִי עֵזֶר־יֶתֶר:
לֹא תֶּחְסַר לִי עֲבוֹדָה –
וְאֹמַר לְךָ תּוֹדָה!"" –



לְשׁוֹמְעוֹ הָיָה גַם מֶרֶץ
גַּם מִדָּה שֶׁל דֶּרֶךְ־אֶרֶץ.
לַעֲזוֹר? בְּחֵפֶץ־לֵב!
לְעוֹלָם לֹא יְסָרֵב.



הוּא אָסַף לְתוֹךְ אַמְתַּחַת
אֲבָנִים – וְרָץ בְּנַחַת,
תּוֹךְ רִקּוּד כִּבְיוֹם־שֶׁל־חַג,
אֶל… בֵּיתוֹ שֶׁל הַזַגָּג.



“עוּף, קָלִיעַ! הַךְ אֶשְׁנַבָּה!”
קְלִיעָתוֹ – דִיּוּק נִפְלָא בָּהּ.
פֶּצֶץ־רֶצֶץ! – לֹא שָׂרַד
אַף חַלּוֹן שָׁלֵם אֶחָד.



בִּרְאוֹתוֹ אֶת זֶה הַמַּעַשׂ,
הַזַּגָּג הֶחְוִיר מִכַּעַס.



“מָה הַקֶּצֶף וְהָאַף?” –
הִתְפַּלֵּא הַמְטֹרָף:
""כְּלוּם אֲנִי אֶת זֹאת יָזַמְתִּי?
בִּקַּשְׁתַּנִי – וְהִסְכַּמְתִּי"".



־ ""בִּקַּשְׁתִּיךָ לְשַׁבֵּר
חַלּוֹנוֹת שֶל אִישׁ אַחֵר:
לִי הָיְתָה מִזֶּה צוֹמַחַת
עֲבוֹדַת־זִגּוּג מֻבְטַחַת!""



– “שְׁמַע!” – חִיֵּךְ הַמְשֻׁגָּע:
""הִזָּהֵר נָא מִשְּׁגָגָה!
לוּ יָדִי הָיְתָה שׁוֹבֶרֶת
חַלּוֹנוֹת דִּירָה אַחֶרֶת, –
אָז, אוּלַי, הָיָה שׂוֹכֵר
בַּעֲלָהּ זַגָּג אַחֵר.
וְאוּלָם עַתָּה אֵין פַּחַד:
עֲבוֹדָה לְךָ מֻבְטַחַת!""


*



 
הַקַּמְּצָן וּפְקִידוֹ

(לְפִי מַעֲשִׁיָּה עֲמָמִית)



מַרְתֵּף־יֵינוֹת הָיָה לִגְבִיר –
וְעַל יֵינוֹ שָׁמַר שָׂכִיר.



יָרַד הָבַּעַל הַמַּרְתֵּפָה
כְּדֵי לִבְדּוֹק בְּמוֹ־עֵינָיו,
אִם שׁוּם חָבִית שָׁם לֹא טִפְטֵפָה,
אִם לֹא נִשְׁפַּךְ שָׁם “דַּם־עֵנָב”.



פִּתְאֹם רָאָה דָבָר מַפְתִּיעַ:
לְיַד חָבִית עוֹמֵד גָבִיעַ.



– “מַה יִעוּדוֹ?” – שָׁאַל הַגְּבִיר,
וְהַפָּקִיד מִיָּד הִסְבִּיר:
""כָּל יוֹם שׁוֹתֶה אֲנִי גָבִיעַ
לְהִתְאוֹשֵׁשׁ מִן הַיָּגִיעַ"".



“הוּא יְכַלֶּה אֶת כָּל יֵינִי!” –
הִרְהֵר הַגְּבִיר הַקַּמְּצָנִי.



כְּדֵי לִמְנוֹעַ נֶזֶק־יֶתֶר,
שָׂכַר עוֹזֵר, שֶׁתַּפְקִידוֹ
הוּא לְפַקֵּחַ עַל פְּקִידוֹ –
לְבַל יַרְבֶּה לִלְגּוֹם בַּסֵּתֶר.



עַתָּה רָוַח לוֹ: מִן הַסְּתָם
אוֹתוֹ מְקוֹר־בִּזְבּוּז נִסְתַּם.



אַךְ בְּבוֹאוֹ אַחַר יוֹמַיִם,
רָאָה גְבִירֵנוּ כּוֹסוֹתַיִם.
שָׁאַל בְּרֹגֶז: ""מָה עוֹשׂוֹת
לְיַד הַבֶּרֶז שְׁתֵּי כּוֹסוֹת?""



הֵשִׁיב אוֹתוֹ פָּקִיד פִּקֵּחַ:
“זוֹ לִי – וְזוֹ לַמְפַקֵּחַ!”





 
הָאוֹפַנַּיִם וְהַפָּרָה




סוֹחֵר שִׁדֵּל בָּחוּר בֶּן־כְּפָר
לִקְנוֹת לוֹ אוֹפַנַּיִם:
""הַבֵּט! כְּלִי־רֶכֶב מְהֻדָּר,
מַבְרִיק, מַרְהִיב־עֵינַיִם!""



– “כֵּן!” – הֶחֱזִיר לוֹ הַבָּחוּר –
""הַכְּלִי, אָמְנָם, לֹא רַע,
אוּלָם יָקָר: בְּזֶה הַמְּחִיר
אוּכַל לִקְנוֹת פָּרָה!""



– ""הֲלֹא יִצְחַק לְךּ בָּרְחוֹב
כָּל מִי שֶׁלּוֹ עֵינַיִם,
אִם תְּנַסֶּה, בָּחוּר, לִרְכּוֹב
עַל בַּעֲלַת־קַרְנַיִם!""



– ""אַתָּה צוֹדֵק: כָּל אִישׁ יִצְחַק!
אַךְ יִצְחֲקוּ פִּי־שְׁנַיִם
אִם אֲנַסֶּה בִּשְׁעַת־הַדְּחָק
לַחְלוֹב הָאוֹפַנַּיִם!""


*
 
הַמְשׁוֹרֵר וְהַשּׁוֹעֵר




בַּחֲצוֹת חָזַר אִישׁ־פַּיִט –
וְהִנֵּה סָגוּר הַבַּיִת,
פַּנְסִיּוֹן שָׁקֵט מְאֹד,
הַשּׁוֹמֵר סִדְרֵי־שָׁעוֹת.



הַשּׁוֹעֵר עֲרוּם הַמֹּחַ
לַדַּיָּר סֵרֵב לִפְתּוֹחַ:
""הַפַּטְרוֹן עָלַי יִכְעַס,
אִם אֵי־מִי כָּעֵת יֻכְנַס:
הַשָּׁעָה הִיא מְאֻחֶרֶת!""
לֹא הָיְתָה עֵצָה אַחֶרֶת
אֶלָּא זוֹ: אֶל הָאֶשְׁנָב
חִישׁ הֻגְנַב דִּינַר־זָהָב.



הַנִּמּוּק הַזֶּה הִצְלִיחַ:
נַעֲנוּ מַנְעוּל וּבְרִיחַ.
הַפַּיְטָן חָמַד לָלוּץ:
""מִזְוָדָה לִי פֹּה בַּחוּץ.
הִיא כְּבֵדָה. עָזְרֵנִי, רֵעַ!""
שְׂבַע־רָצוֹן מִן הַמַּטְבֵּעַ,
הַשּׁוֹעֵר מִיָּד יָצָא,
מְלֻבָּשׁ לְמֶחֱצָה, –
וּפִתְאֹם שָׁמַע בָּעֶלֶט
הֵד הַדֶּלֶת הַנִּנְעֶלֶת.



הוּא בִּקֵּשׁ מִן הַשּׁוֹבָב
שֶׁיִּפְתַּח לוֹ – אַךְ לַשָּׁוְא.
הַפַּיְטָן הָיָה קָשׁוּחַ
וְעָנָה בְּקֹצֶר־רוּחַ:
""הַפַּטְרוֹן עָלַי יִכְעָס
אִם אֵי־מִי כָּעֵת יֻכְנַס!""



– “חוּס! זְכוֹר כִּי הִכְנַסְתִּיךָ!”
אָז הַלֵּץ עָנָה לוֹ: ""נִיחָא!
גַּם אוֹתְךָ אַכְנִיס, בַּרְנַשׁ, –
בְּאוֹתָה צוּרָה מַמָּשׁ!""






וְהֵבִין שׁוֹעֵר־הַבַּיִת
אֶת רִמְזוֹ שֶׁל אִישׁ־הַפַּיִט –
וּמַטְבֵּעַ־הַזָּהָב
שָׁב מִיָּד אֶל בְּעָלָיו.


*
 
גִבּוֹר חָלוּשׁ… מֵרֹב חִמּוּשׁ




אָדָם עָשִׁיר אֶחָד, פַּחְדָּן,
יָצָא חָמוּשׁ לַדֶּרֶךְ –
וְשָׁם שָׁדַד אֶצְלוֹ גַזְלָן
כַּסְפּוֹ וְכָל דְּבַר־עֵרֶךְ.



לָעַג אַחַד הָעֲמִיתִים:
""חָמוּשׁ הָיִיתָ, אֶחָא!
כֵּיצַד הִנַּחְתָּ לְלִסְטִים
לִשְׁדּוֹד אֶת כָּל כַּסְפֶּךָ?""



עָנָה הָאִישׁ: ""דַּוְקָא זֵינִי
גָּרַם מַצָּב לֹא־נוֹחַ:
בִּשְׂמֹאל הֶחְזַקְתִּי פִּגְיוֹנִי,
בְּיַד יָמִין – אֶקְדּוֹחַ;



כָּךְ שְׁתֵּי יָדַי הָיוּ תְּפוּסוֹת –
יָמִין וּשְׂמֹאל גַּם־כֵּן.
וּמַה יָכֹלְתִּי לַעֲשׂוֹת?
לִנְשׁוֹךְ אוֹתוֹ בְּשֵׁן?""


*



 
הָרוֹפֵא הֶחָכָם

(לְפִי מַעֲשִׂיָּה מִזְרָחִית)



הָיֹה הָיָה שַׁלִּיט שָׁמֵן וּמְסֻרְבָּל,
שֶׁכֹּבֶד־מִשְׁקָלוֹ עָשָׂה אוֹתוֹ אֻמְלָל.
בִּקֵּשׁ הוּא מְרוֹפְאָיו לְהוֹשִׁיעוֹ מִשּׁׂמֶן;
וְהָרוֹפְאִים טָרְחוּ בְּאֹמֶן –
אַךְ לֹא הוֹעִילוּ וְלֹא־כְלוּם:
אוֹתוֹ שַׁלִּיט נֵחַן בְּתֵאָבוֹן עָצוּם
וְלֹא הִסְכִּים, אֵפוֹא, לָצוּם –
וּמִסַּמִּים שֶׁל בֵּית־מִרְקַחַת
אֵין יְשׁוּעָה כָּזֹאת צוֹמַחַת.






הַמֶּלֶךְ הַמִּסְכֵּן הָיָה כְּבָר מְיֹאָשׁ.
פִּתְאֹם לְאַרְמוֹנוֹ נִכְנַס רוֹפֵא חָדָשׁ.
“מַלְכִּי!” – אָמַר לוֹ: ""הַאֲמִינָה
כִּי רַב כֹּחִי בְּמֶדִיצִינָה!
הַרְשֵׁה נָא לִי בְּדִיקָה יָפָה:
אוּלַי אֶמְצָיא לְךָ תְּרוּפָה"".



אַךְ לְאַחַר בְּדִיקָה לָבְשׁוּ פָּנָיו אֲרֶשֶׁת
שׁוֹנָה תַּכְלִית שִׁנּוּי – קוֹדֶרֶת וְנוֹאֶשֶׁת.
“הוֹד מַלְכוּתְךָ!” – אָמַר
""הָעֵסֶק רַע וָמַר:
אַתָּה חוֹלֶה אָנוּשׁ – וְאֵין עוֹד שׁוּם תּוֹחֶלֶת:
רַק חֹדֶשׁ, לֹא יוֹתֵר, נוֹתַר לְךָ בַּחֶלֶד!""



הַמֶּלֶךְ הָאֻמְלָל הֻכָּה בְּתַדְהֵמָה.
מֵאָז עָבְרוּ יָמָיו בְּפַחַד וְאֵימָה.
הוּא חָשׁ מִבֹּקֶר וְעַד עֶרֶב:
עַל צַוָּארוֹ מֻנַּחַת חֶרֶב.
מָלֵא יֵאוּשׁ, סֵרֵב לִטְעוֹם
כָּל מַאֲכָל – וּמִן הַצּוֹם
נִרְזָה גוּפוֹ מִיוֹם לְיוֹם.


*

שְׁלֹשִׁים יָמָיו – קִצָּם הִגִּיעַ.
לְמָחֳרָת, בְּקוֹל רָפֶה,
צִוָּה לִקְרוֹא אוֹתוֹ רוֹפֵא –
וְהָרוֹפֵא מִיָּד הוֹפִיעַ.






אָמַר לוֹ הַשַּׁלִּיט: ""דְּבָרְךָ לֹא הִתְאַמֵּת:
הַחֹדֶשׁ כְּבָר עָבַר – וְעוֹד אֵינֶנִּי מֵת,
בָּדְקֵנִי שׁוּב! חֶפְצִי לִשְׁמוֹעַ,
מָתַי נִגְזַר עָלַי לִגְווֹעַ?""



– “הוֹד מַלְכוּתְךָ!” – הֵשִׁיב הַלָּה–
""אוֹדֶה: הָיְתָה זוֹ תַּחְבּוּלָה!
קִרְבַת קִצְּךָ אֲשֶׁר חָזִיתִי –
מִדִּמְיוֹנִי אוֹתָה בָּדִיתִי!
אַךְ סְלַח לִי: רַק בְּדֶרֶךְ זֹאת
אוֹתְךָ יָכֹלְתִּי לְהַרְזוֹת!""






* *





 
הֶחָתוּל

(לְפִי אַגָּדָה מִזְרָחִית)


*

אֵי־אָז, לִפְנֵי דוֹרֵי־דוֹרוֹת,
חָתוּל שָׁכַן בַּיְּעָרוֹת.



אַךְ הוּא סָלַד מִן הַבְּדִידוּת:
נַפְשׁוֹ יָצְאָה אֶל יְדִידוּת;



וְהוּא בִּקֵּשׁ לְהִתְקַשֵּׁר
בִּבְרִית־רֵעוּת עִם חַי אַחֵר.



*


נִקְרָה לוֹ יוֹם אֶחָד אַרְנָב.
חֵן רַב מָצָא הוּא בְּעֵינָיו.



הַשְּׁנַיִם חִישׁ הִתְיַדְּדוּ
וְאַף לְיוֹם לֹא נִפְרְדוּ.



אַךְ יְדִידוֹ זֶה הָרִאשׁוֹן
עוֹרֵר פִּתְאֹם חֲמַת דִּישׁוֹן;



וְהַדִּישׁוֹן אֶת הָאַרְנָב
נָגַח לַמָּוֶת בְּקַרְנָיו.


*


אָז הֶחָתוּל, אֲשֶׁר פָּחַד
לִשְׁכּוֹן בַּיַּעַר לְבָדָד



וּבַלֵּילוֹת יָרֵא לִישׁוֹן, –
בִּקֵּשׁ חָסוּת מִן הַדִּישׁוֹן.


*


עָבַר שָׁבוּעַ – וְדָרַס
אֶת הַדִּישׁוֹן הַבַּרְדְּלָס;



אַךְ הֶחָתוּל מִיָּד רָכַשׁ
לֵב הַמְנַצֵּחַ הֶחָדָשׁ.



תָּמִיד רָבַץ הוּא לְצִדּוֹ;
תָּמִיד עָזַר לוֹ בְּצֵידוֹ.



הָיָה זֶה קֶשֶׁר לְמוֹפֵת –
אַךְ הוּא נִתַּק בְּטֶרֶם־עֵת:



בִּקְרָב־בֵּינַיִם אַכְזָרִי
בַּבַּרְדְּלָס פָּגַע אֲרִי.
*


בָּן הֶחָתוּל כִּי הָאֲרִי
הוּא רֹאשׁ הָעָם הַיַּעֲרִי –



וְחִישׁ מָצָא נָתִיב נָכוֹן
אֶל לֵב נוֹחֵל־הַנִּצָּחוֹן.



*


אַךְ כַּעֲבוֹר זְמַן־מָה הִפִּיל
אֶת הָאֲרִי בִּקְרָב הַ פִּ י ל.



“כָּל חַי” – הִרְהֵר אָז הֶחָתוּל –
""בָּטֵל מוּל פִּיל תַּכְלִית בִּטּוּל:



הוּא הָ עֲ נָ ק שֶׁבַּחַיּוֹת,
הוּא הֶ חָ זָ ק שֶׁבַּבְּרִיּוֹת"".



וְהֶחָתוּל מִיָּד הִתְחִיל
לְהִסְתּוֹפֵף בְּצֵל הַפִּיל.
*


אַךְ אֶל הַיַּעַר בָּא צַ יָּ ד,
שֶׁהֶחֱזִיק רוֹבֶה בַּיָּד.



וְאָז קָרָה דָבָר נוֹרָא:
הָאִישׁ יָרָה – הַפִּיל כָּרַע…



הוֹ, מַה מּוּזָר: יְצוּר כָּזֶה,
הוֹלֵך־עַל־שְׁתַּיִם וְרָזֶה,



הֶרְאָה לְפֶתַע בַּעֲלִיל
כִּי רַב כֹּחוֹ מִכֹּחַ־פִּיל!


*

אָז הֶחָתוּל הָלַךְ מִיָּד
בְּעִקְּבוֹתָיו שֶׁל הַצַיָּד.



הָאִישׁ הִגִּיעַ לְבֵיתוֹ –
וְהֶחָתוּל שָׁמַר צֵאתוֹ.
*


פִּתְאֹם בַּבַּיִת – קוֹל צְוָחָה;
דַּלְתּוֹ נִפְתַּחַת לִרְוָחָה;



אוֹתוֹ צַיָּד, מָלֵא בּוּשָׁה,
נוֹשֵׂא רַגְלָיו רְדוּף אִשָּׁה;



וְהָאִשָּׁה, אַגַּב רִיצָה,
בְּמַטְאֲטֵא בּוֹ מַרְבִּיצָה…



*


“וּבְכֵן” – חָשַׁב לוֹ הֶחָתוּל –
""סוֹף־סוֹף הִגַּעְתִּי עַד הַגְּבוּל:



כָּעֵת רָאִיתִי בְּבֵרוּר,
מִי – רַב כֹּחוֹ מִכָּל יְצוּר"".



*


וְהֶחָתוּל מָצָא גִישָׁה
אֶל לְבָבָה שֶׁל הָאִשָּׁה.



מֵאָז יוֹשֵׁב הוּא בְּבֵיתָהּ –
וּמִתְרוֹעֵעַ רַק אִתָּהּ.


 
חֶלְבּוֹן וְחֶלְמוֹן




חָלַם אִישׁ דַּל כִּי הוּא אָכַל
בֵּיצִים שְׁלוּקוֹת לָרֹב.
פָּתַר חָכָם חוֹזֵה־מַזָּל
אֶת חֲלוֹמוֹ לְטוֹב:



""לְךָ צָפוּי אוֹצַר־מָמוֹן;
תִּזְכֶּה לְעֹשֶר רָב,
כִּי הַחֶלְבּוֹן וְהַחֶלְמוֹן –
אוֹת כֶּסֶף וְזָהָב"".



וְהַפּוֹתֵר, אָמְנָם צָדַק:
אֶבְיוֹן זֶה הִתְעַשֵּׁר.


שְׁקָלִים־שֶׁל־כֶּסֶף מְלוֹא־הַשַּׂק


הִגִּישׁ הוּא לַפּוֹתֵר.



הַלָּז חִיֵּךְ: ""אֲנִי מוּכָן
לִטּוֹל אֶת הַמָּמוֹן,
אוּלָם אֱמוֹר נָא לִי: הֵיכָן
הַפְּרָס עַל הַחֶלְמוֹן?""



* *





 
לָשׁוֹן וְלָצוֹן




*


נִשְּׂאוּ תּוֹפֶרֶת וְגַנָּן.
בַּחֲתֻנָּה אָמַר לֵצָן:
""זֶה צֶמֶד יְקַר־עֵרֶךְ:
זֶה זוּג – כַּפְתּוֹר וָפֶרַח!""





 
מַעֲשֶׂה בְּהֵד

(שַׁעֲשׁוּעֵי – לָשׁוֹן)



*


יְלָדִים עַל רֹאשׁ־הַגֶּבַע
שִׂחֲקוּ בְּחֵיק־הַטֶּבַע.
וּפִתְאֹם אָמַר עוֹדֵד:
""נְשׂוֹחַח־נָא עִם הַהֵד!



עַל־פִּי־תּוֹר יַצִּיג כָּל יֶלֶד
שְׁאֵלָה לוֹ – אוֹ מִשְׁאֶלֶת:
אִם לַהֵד אַתָּה פּוֹנֶה,
הוּא שׁוֹמֵעַ – וְעוֹנֶה"".



“זֶה לָצוֹן!” – הֵשִׁיב לוֹ מַתִּי:
""הֵד הוּא עֵסֶק אוֹטוֹמַטִי.
מִין רַמְקוֹל הוּא בְּפַשְׁטוּת!""
“…שְׁטוּת!” – נִשְׁמַע לְפֶתַע – “שְׁטוּת!”



זֶה הַהֵד עָנָה לְמַתִּי.
הוּא נָבוֹךְ: ""אָכֵן, שָׁמַעְתִּי
מַעֲנֶה כַּהֲלָכָה.
הֵד, יֵשׁ כֶּשֶׁף בְּקוֹלְךָ!



ׁאֶשְׁאָלְךָ וְתִבָּחֵנָה.
אִם כַּשָּׁף אַתָּה, עֲנֵה־נָא:
מִי פָּגַשְׁתִּי בְּשַׁבָּת?""
“… בַּת!” – עוֹנֶה הַהֵד לוֹ – “בַּת!”



– “זֶה נָכוֹן” – מוֹדֶה הַנַּעַר.
""שְׁמַע! חָרַתִּי שְׁמָהּ בַּיַּעַר.
אֵיזֶה שֵׁם בָּעֵץ חָרוּת?""
“…רוּת” – עוֹנֶה הַהֵד לוֹ – “רוּת!”



הַקְּבוּצָה כֻּלָּהּ שׁוֹמַעַת
תְּשׁוּבָה כָּל־כָּך קוֹלַעַת –
וְכָל בֵּן מִיָּד חוֹמֵד
לְשׂוֹחֵחַ עִם הַהֵד.



“הֵד!” – אוֹמֵר לוֹ יְהוֹשֻׁעַ –
""כְּלַבְלַבִּי כָּעֵת פָּצוּעַ.
הֲיַחְלִים עוֹד הַמִּסְכֵּן?""
“…כֵּן” – עוֹנֶה הַהֵד לוֹ – “כֵּן!”



“הֵד!” – חוֹקְרֵהוּ אֵלִיָּהוּ –
""הֲיָדַעְתָּ, אֹשֶׁר מַהוּ?
מָה עוֹשֶׂה הַמְאֻשָּׁר?""
“…שָׁר” – עוֹנֶה הַהֵד לוֹ – “שָׁר!”



“הֵד!” – פּוֹנֶה אֵלָיו אֶפְרַיִם:
""מִשְׁקָלִי עָלָה כִּפְלַיִם.
אֵיךְ אַפְחִית מִשְׁקָל עָצוּם?""
“…צוּם!” – עוֹנֶה הַהֵד לוֹ – “צוּם!”



“הֵד!” – אוֹמֵר אַמְנוֹן: ""נִתְפַּסְתִּי
לְהֶרְגֵּל־עַצְלוּת פַנְטַסְטִי.
אֵיךְ אָשׁוּב לִהְיוֹת חָרוּץ?""
“…רוּץ!” – עוֹנֶה הַהֵד לוֹ – “רוּץ!”



דָּן אוֹמֵר: ""אֶתְמוֹל הוֹצֵאנוּ
לִגְלִידָה אֶת כָּל כַּסְפֵּנוּ.
מַה תֹּאמַר עַל הַבִּזְבּוּז?""
“…בּוּז!” – עוֹנֶה הַהֵד לוֹ – “בּוּז!”



גָּד אוֹמֵר: ""אַתָּה יוֹדֵעַ?
מִכִּיסִי אָבַד מַטְבֵּעַ.
לֹא אֵדַע, בְּמִי לַחְשׁוֹד"".
“…שֹׁד!” – עוֹנֶה הַהֵד לוֹ – “שֹׁד!”



רוּת: ""הַיּוֹם הַרְבֵּה רָקַדְתִּי
וְאַף רֶגַע לֹא עָמַדְתִּי.
הַאַמְשִׁיךְ אֶת רִקּוּדַי?""
“…דַּי!” – עוֹנֶה הַהֵד לָהּ – “דַּי!”



רָם: ""עָרַכְתִּי כְּבָר שְׁנָתַיִם
צְעָדָה לִירוּשָׁלַיִם.
הַאוֹסִיף אֵפוֹא לִצְעוֹד?""
“… עוֹד!” – עוֹנֶה הַהֵד לוֹ – “עוֹד!”



*


יְדִידַי! הַהֵד הַפַּעַם
עַל הַכֹּל עָנָה בְּטַעַם.
הַשְׁמִיעוּהוּ גַם קוֹלְכֶם –
וְנַסּוּ אֶת מַזַּלְכֶם!





 
שַׁעֲשׁוּעֵי־לָשׁוֹן

אָמַר לֵצָן כִּי מִן הַסְּתָם
עִבְרִים הֵם אַכְזָרִים:
""רְאוּ, כֵּיצַד הֵם בִּשְׂפָתָם
מַכִּים, תּוֹלִים, יוֹרִים:



מַכִּים הֵם… שֹׁרֶשׁ, בְּעַבְּדָם


אַדְמַת הַמְּדִינָה;
תּולִים… תִּקְווֹת בַּעֲתִידָם;


יוֹרִים… אַבְנֵי־פִּנָּה"".


*

תַּיָּר נִסָּה לְהִכָּנֵס
לָאָרֶץ בְּלִי הֶתֵּר.
– “בְּבַקָּשָׁה לְהִקָּנֵס!”
הִזְמִין אוֹתוֹ שׁוֹטֵר.


*

קַמְּצָן אָדִיב – נָדִיב בְּפִיו,
אַךְ אֵין כִּיסוֹ נִפְתָּח:
קַמְּצָן יָכוֹל לִהְיוֹת אָדִיב,
אַךְ לֹא עַד כְּדֵי “קַח!”


*

מָדוֹן מַחְמִיר אֶת הַמַּצָּב:
פְּגָעָיו הֵם חֲמוּרִים,
כִּי הוּא “מַחְמִיר” אֶת נִפְגָּעָיו:
הוֹפְכָם לַחֲמוֹרִים.






 
חִדּוּשֵׁי דָן־בַּלְשָׁן




*


""דָּן, מָה רַבָּה בַּעֲרוּתְךָ!
חֶרְפָּה הִיא בֶּאֱמֶת:
בְּחִבּוּרְךָ “תַּעֲרוּכָה”
כְּתוּבָה תְּמוּנָה… בְּטֵית!""



אַךְ דָּן־בַּלְשָׁן מִהֵר לָתֵת
תְּשׁוּבָה לַטַּעֲנָה:
""תְּמוּנָה מוֹדֶרְנִית – הִיא בְּטֵית:
מַשְׁמָעוּתָה טְמוּנָה"".


*

פְּנֵי הַמּוֹרֶה קָדְרוּ – וְשׁוּב
בְּדָן קָשֶׁה נָזַף:
""הוֹ, בּוּר עָלוּב! מַה כָּאן כָּתוּב?
“רְחוֹב” כָּתוּב בְּ“כָף”!



– “כֵּן־כֵּן!” – עָנָה לוֹ דָן שְׁלֵווֹת:
""צָרִיךְ לִכְתּוֹב “רְכוֹב”!
דַּוְקָא בְּ“כָף” – כִּי בִּ“רְכוֹבוֹת”
נָע רֶכֶב עַל־פִּי־רֹב.



אֵי־אָז רְחוֹב הָיָה רָחָב:
אוֹת “חֵית” סִמְּלָה רָחְבּוֹ.
אַךְ רֹחַב זֶה נִגְזַל עַכְשָׁו
בַּחֲנָיַת רִכְבּוֹ"".


*



 
שׁוֹכֵב – וְעוֹמֵד




עִבְרִית – מוּזֶרֶת הִיא מְאֹד:
בָּה גַּם שׁוֹכֵב לָנוּם –
מַמְשִׁיךְ, בְּעֶצֶם, לַעֲמוֹד:
כִּי הוּא עוֹמֵד לָקוּם.



וְעוֹד פְּלִיאָה אַתָּה לוֹמֵד
עַל עֲמִידָה נִמְשֶׁכֶת:
גַּם הַיּוֹשֵׁב הִנּוֹ עוֹמֵד –
כִּי הוּא עוֹמֵד לָלֶכֶת.


*



 
עוֹמֵד – וְיוֹצֵא




""דִּין פְּעָלִים אֲנִי לוֹמֵד, –
קָבַל מָרָה אָסָף –
""וּכְבָר “הַפֹּעַל הָעוֹמֵד”
יוֹצֵא לִי מִן הָאַף!""



– “גַם לִי קָשֶׁה לְהִתְמַצֵּא” –
רָטַן רֵעֵהוּ רֹן –
""וּכְבָר “הַפֹּעַל הַיּוֹצֵא”
עוֹמֵד לִי בַּגָּרוֹן!""


*



 
מַלְכוּת – וּמַלְקוּת




“מַלְכָּה – כֵּיצַד הִיא בְּרִבּוּי?”
שָׁאַל מוֹרוֹ שֶׁל רָן.
– “מַלְכּוֹת” – הֵשִׁיב לֹא כָּרָאוּי,
וְהַמּוֹרֶה רָטַן:



""הַמְשַׁבֵּשׁ הַהֲלָכוֹת
וּמְבַטֵּא “מַלְכּוֹת” –
פּוֹגֵם בִּשְׁמָן שֶׁל מְלָכוֹת,
וְהוּא חַיָּב מַלְקוֹת!""





 
עַל סִמָּנֵי־פִּסּוּק



*

“מַדּוּעַ פִּיךָ כֹּה מַרְעִישׁ?” –
שָׁאַל אֶת דָּן פְּלוֹנִי.
וְדָן הַלֵּץ עָנָה לוֹ חִישׁ:
“חָצוּף הוּא, אֲדוֹנִי!”



כָּעֵת עֲשׂוּ נִסּוּי פָּשׁוּט
וּרְאוּ־נָא, מַה מַּצְחִיק
יִהְיֶה שִׁנּוּי הַמַּשְׁמָעוּת,
אִם כָּאן יֻשְׁמַט הַפְּסִיק!


*

לְהַשְׁמָטַת סִמַּן־קְרִיאָה
יֵשׁ עֵרֶךְ לֹא פָּעוּט.
נַדְגִּים כֵּיצַד הִיא מְבִיאָה
שִׁנּוּי בַּמַּשְׁמָעוּת:



בָּחוּר נָשַׁק לְבַיְשָׁנִית.
אָמְרָה לוֹ: “אַל! תֶּחְדַּל!”
מִיָּד נָשַׁק אוֹתָה שֵׁנִית.
אָמְרָה לוֹ: “אַל תֶּחְדַּל!”


*






 
שַׁעֲשׁוּעֵי־לָשׁוֹן




מִ “פַּח” נוֹצְרָה מִלָּה “פֶּחָח”,
אַךְ אֵין לִבְנוֹת שׁוּם כְּלָל עַל כָּךְ:
אָמְנָם “פֶּחָח” הוּא אִישׁ־פַּחִים,
אוּלָם “פִּרְחָח” – לֹא אִישׁ־פְּרָחִים.


*

עוֹד – בְּעִקְּבוֹת אוֹתוֹ עִנְיָן:
אִישׁ־לוּל – לוּלָן וְלֹא לוּלְיָן;
קוֹצֶרֶת – הִיא לֹא קַצְרָנִית;
לוֹחֶמֶת – הִיא לֹא לַחְמָנִית.


*

לְדַק מְאֹד קוֹרְאִים דַּקִּיק.
לְדָג קָטָן קוֹרְאִים דָּגִיג.
אַךְ אַל תִּטְעוּ בְּגוּר שֶל תַּן:
תַּנִין אֵינֶנּוּ תַּן קָטָן.
*


זָנָב קָטָן נִקְרָא זְנַבְנַב.
לְכֶלֶב קָט קוֹרְאִים כְּלַבְלַב.
אַךְ הִשָּׁמְרוּ מִפְּנֵי טָעוּת:
פַּרְפָּר אֵינֶנּוּ פַּר פָּעוּט.


*
 
חֲרוּזֵי – צְמָדִים




עַצְלָן לֵצָן אָמַר: ""נַחְתּוֹם
הֶסְכֵּם קָבוּעַ עִם נַחְתּוֹם:



יִדְאַג לְקֶמַח, לְעִסָּה,
וְתַפְקִידֵנוּ – לְעִיסָה"".


*

אָמְרָה הָאֵם לַבַּת: ""רְאִי,
מַה מְּאֻבָּק אוֹתוֹ רְאִי!
וּבְכֵן, נָקִּי אוֹתוֹ, נַקִּי –
עַד שֶׁיִּהְיֶה כֻּלוֹ נָקִי!""



עָנְתָה הַבַּת לָאֵם: ""הַרְאִי


גַּרְגֵּר־אָבָק עַל פְּנֵי הָרְאִי!
לֹא עַל הָרְאִי נִמְצָא אָבָק:
בְּמִשְׁקָפַיִךְ הוּא דָּבַק!""
*


""שָׁלוֹם, דּוֹדָה צִוָּה אָבִי
שְׁמִּטְרִיָּה לָכֶם אָבִיא!""



– ""אוֹי, חֶמְדָּתִי, טָעָה אָבִיךְ:
הַתַּחֲזִית הַיּוֹם – “אָבִיךְ”!


*

הַנַּעֲלַיִם שֶׁל גְּבָרוֹת
גּוֹרְמוֹת לָהֶן הַרְבֵּה צָרוֹת:



הַפֻּרְעָנוּת בָּאָה כֵּוָן
שֶׁאֵין מַמָּשׁ בַּעֲקֵבָן!



*


בִּשְׁבִיל אִשָּׁה, חֲנוּת־אָפְנָה
הֲרֵיהִי גַן נֶחְמָד,
בּוֹ הִיא רוֹצָה לִהְיוֹת עוֹף נָע –
לִקְפּוֹץ מִבַּד אֶל בַּד.





 
אַפְתָּעָה




שׁוֹשׁ רָאֲתָה: עָבַר דָּוָּר.
פָּתְחָה תָּא־דֹאַר. אֵין דָּבָר!



פִּתְאֹם צָרְחָה: כִּי לְתָאָהּ
חָדְרָה זִקִּית אוֹ לְטָאָה.



מִיָּד קָרְאָה, מְלֵאַת עֶבְרָה,
לְרוּת צוֹחֶקֶת אֶל עֶבְרָה:



""אוּלַי זֶה אַתְּ אוֹתִי זִכִּית,
יַלְדָּה רָעָה, בְּמִין זִקִּית?



אִמְרִי, הַאֵין בִּינָה בָּךְ, רוּת.
וְתִשְׁתַּטִּי עַד גִּיל בַּחְרוּת?""



אַךְ רוּת עָנְתָה: ""דְּעִי לָךְ, שׁוֹשׁ:
מִמֶּנִּי אֵין לָךְ מַה לַחְשׁוֹשׁ!



זֶה לֹא אֲנִי! לִי אָח בְּכוֹר:
זֶה הוּא הִכְנִיס זִקִּית בְּחֹר!



יֵשׁ רְמָשִׂים לוֹ – לְהָקוֹת!
אוֹתוֹ צְרִיכָה אַתְּ לְהַכּוֹת!""


*






 
עֲשָׂרָה אֲסוּרִים




אִישׁ אֶחָד אַלְמוֹנִי עָשָׂה רָע.
נֶאֶסְרוּ חֲשׁוּדִים – עֲשָׂרָה.



וְהוּטָל, עַל פִּי חֹמֶר עִקּוּב,
עַל חוֹקֵר לְבָרֵר בְּלִי עִכּוּב:



מִי, מִתּוֹךְ עֲשָׂרָה, עָשָׂה רָע.
בַּקְּבוּצָה, שֶׁקָּצִין אֲסְרָהּ?



אַךְ מִסְדַּר־הַזִּהוּי לֹא שָׂם חוּט
בְּיָדוֹ שֶׁל חוֹקֵר בַּר־סַמְכוּת.



כְּשֶׁאֵין רְאָיוֹת וְאֵין עֵד,
כָּל אִשּׁוּם מִתְנַדֵּף כְּמוֹ אֵד.



הַשְׁעָרוֹת בְּעָלְמָא – לֹא דַיָּן,
בְּיִחוּד – בְּעֵינָיו שֶׁל דַּיָּן.



אֵין הַחֹק מַעֲנִיק הַרְשָׁאָה
לַעֲנוֹשׁ בְּלִי בִּסּוּס הַרְשָׁעָה.



סוֹד הַפֶּשַׁע נִשְׁאַר לֹא פָּתוּר.
כָּל חָשׁוּד בֵּינָתַיִם – פָּטוּר.


*



 
“סַלְטַף”




יְלָדִים בִּרְחוֹב־הָעִיר
נִתְקְלוּ בְּזוּג צָעִיר,



בֵּין הַצֶּמֶד הַפּוֹסֵעַ
בְּ “סַלְטַף” תִּינוֹק נוֹסֵעַ,
לְסַלּוֹ – תַּכְלִית כְּפוּלָה:
עֲרִיסָה וַעֲגָלָה.



“עֲרִיסַל” מַרְהִיב־עֵינַיִם!
– “שִׂימוּ לֵב!” – אָמַר אֶפְרַיִם –
""הִסְתַּכְּלוּ בְּזֶה הַקָּט:
אֵיזֶה מִין עֲרִיסְטוֹקְרַט!



אִמָּהוֹת כָּעֵת זְרִיזוֹת הֵן,
וְתִינוֹק – תַּיָּר מִקֹּטֶן.
מִי יַצִּיעַ שֵׁם יָאֶה
לְרִכְבּוֹן כָּל־כָּךְ נָאֶה?""



– “פָּעוֹטַכְּסִי” אוֹ “פָּעוֹטוֹ” –
לָצָה רוּתִי – ""הֲבִינוֹתָ?
הַפֵּרוּשׁ פָּשׁוּט מְאֹד:
טַכְּסִי, אוֹטוֹ לַפָּעוֹט!""



רָן הִצִּיעַ: “רֶכֶב־שֶׁכֶב” –
כִּי שׁוֹכְבִים בְּזֶה הָרֶכֶב.



שׁוֹשׁ הִצִּיעָה: “עֲרִיסַע”.
עֲרִיסָה לְשֵׁם מַסָּע.



גָּד הִצִּיעַ: “עֶרֶשְׂנוֹע”.
רָם צָחַק: כָּאן אֵין מָנוֹעַ.
לְהוֹבִיל בַּסַּל “פַסְפוּס”
אִי־אֶפְשָׁר בְּלִי “כֹּחַ־סוּס”.



שִׂימוּ לֵב, אֵיךְ אַבָּא־אִמָּא
מְצִיצִים בְּנַחַת פְּנִימָה!
זוֹ – מֶרְכֶּבֶת “פַסְפוּסִים”
רְתוּמָה לִשְׁנֵי שָׂשִׂים!""





 
נְאוּמוֹ שֶׁל שַׁמְרָן




""פְּנֵי דוֹר חָדָשׁ – מַרְאֶה עָגוּם.
בְּכָל דָּבָר – טִיבוֹ פָּגוּם:
בִּמְקוֹם נִגּוּן – שׁוֹמְעִים הִמְהוּם,
בִּמְקוֹם נְאוּם – שׁוֹמְעִים גִּמְגּוּם.



בִּמְקוֹם הַחֵן – רוֹאִים גִּנְדּוּר,
בִּמְקוֹם רִקּוּד רוֹאִים כִּרְכּוּר.
בִּמְקוֹם קְרִיאָה – נָהוּג דִּפְדּוּף,
בִּמְקוֹם עַמְקוּת – מָצוּי רִפְרוּף.



לֹא כַּלְכָּלָה – כִּי אִם קִלְקוּל,
לֹא הִגָּיוֹן – כִּי אִם פִּלְפּוּל,
לֹא סֵדֶר טוֹב כִּי אִם בִּלְבּוּל
וְלֹא נִמּוּס – כִּי אִם זִלְזוּל!""


*
 
בְּשׁוּק־הַפֵּרוֹת




""אֲנִי רוֹאֶה אֶשְׁכּוֹל גָּדוֹל.
כַּמָּה עוֹלֶה אוֹתוֹ אֶשְׁכּוֹל?""



– ""חַכֵּה נָא רֶגַע, מַר אֶשְׁכּוֹל:
אֶת הָאֶשְׁכּוֹל מִיָּד אֶשְׁקוֹל!""



– ""יָפֶה! וְאָז אֲנִי אֶשְׁקוֹל,
אִם לִי מַתְאִים כָּזֶה אֶשְׁכּוֹל;



וְאִם יַתְאִים, לְךְ אֶשְׁקוֹל
אֶת מְחִירוֹ שֶׁל הָאֶשְׁכּוֹל!""






 
מַה קָרָה בְּיוֹם קָרָה




בְּיוֹם־שֶׁל־חֹרֶף, יוֹם־קָרָה,


אָדָם הָלַךְ־לוֹ וְ… קָרָא.
פִּתְאֹם הֻחְלַק, נִכְשַׁל, כָּרַע –
וְהִתְגַּלְגֵּל בְּלִי הַכָּרָה
לְבוֹר שֶׁמִּישֶׁהוּ כָּרָה.



בְּשׁוּב אֵלָיו הַהַכָּרָה,
הֻבְרַר: שׁוּם פֶּגַע לֹא קָרָה.
רַק אֶת בִּגְדוֹ הוּא קְצָת קָרַע…



בְּכָל מִקְרֶה, כַּטּוֹב כָּרָע,
יָאָה עֲצַת בִּינָה קָרָה:
הָאִישׁ זָכַר אֲשֶׁר קָרָה:
מֵאָז בַּדֶּרֶךְ לֹא קָרָא.


*



 
חֵטְא וְעָנְשׁוֹ




בְּבַיִת זָר, בֵּין־הַשְּׁמָשׁוֹת,
נִפֵּץ שׁוֹבָב אֶת הַשְּׁמָשׁוֹת.



אָמְנָם תָּפְסוּ אוֹתוֹ שׁוֹבָב,
אַךְ הוּא נִמְלַט מִיַּד שׁוֹבָיו.



בְּרַם, לְאָבִיו נוֹדַע הַכֹּל:
“הָעוֹף הוֹלִיךְ אֵלָיו הַקּוֹל”.



כְּעֹנֶשׁ־חֵטְא בִּטֵּל אָבִיו
חֻפְשַׁת־הַבֵּן בְּתֵל־אָבִיב.





 
עַל צְלִיחָה וְהַצְלָחָה

דָּן צָלַח אֶת הַכִּנֶּרֶת –
בִּשְׂחִיָּה אוֹתָהּ עָבַר.
רוּת אִשְׁתּוֹ עָלָיו אוֹמֶרֶת:
“דָּן יִצְלַח לְכָל דָּבָר!”
וְאֶת דָּן הִשְׂבִּיעָה נַחַת
הַסִּיסְמָה, שֶׁרוּת רָשְׁמָה
כְּבִרְכַּת צְלִיחָה מֻצְלַחַת:
“צְלַח וּצְלַח – תַּרְתֵּי מַשְׁמָע!”


*

רוּת – צָלְחָה עָלֶיהָ רוּחַ:
הִיא כָּתְבָה מִכְתָּם עַל לוּחַ –
אֶפִּיגְרַמָּה מֻצְלָחָה
עַל סִכּוּן שְׁבִּצְלִיחָה:



""אִם מַצְלִיחַ הַבִּצּוּעַ,
הַצְּלִיחָה הִיא עֲבִירָה;
אַךְ אִם אִישׁ – שַׂחְיָן גָרוּעַ,
הַצְּלִיחָה הִיא עֲבֵרָה!""


*
 
מַעֲשֶׂה בֶּאֱלִיעֶזֶר

לֵץ גָדוֹל הוּא אֱלִיעֶזֶר;
מוֹקִירִים נֶאֱמָנִים
כְּבָר עִטְּרוּ אוֹתוֹ בְּנֵזֶר
שֶׁל “לֵצַן־הַלֵּצָנִים”.



הַשָּׁבוּעַ הִזְמִינוּהוּ
לְבִקּוּר בְּבֵית קְרוֹבוֹ.
“אֵיךְ כִּבְּדוּךָ?” – שְׁאָלוּהוּ
חֲבֵרָיו אַחַר שׁוּבוֹ.



– ""אֵיךְ כִּבְּדוּנִי? אוֹי, נִמְרַקְתִּי
וְנִקְצַצְתִּי, יְדִידַי!
גַּם נִגְזַרְתִּי וְרֻסַּקְתִּי…
כָּך כִּבְּדוּנִי מְכַבְּדַי!""



לֵץ גָּדוֹל הוּא אֱלִיעֶזֶר;
מַכִּירִים אֶת סִגְנוֹנוֹ –
אַךְ כָּזֶה צֵרוּף וָשֶׁזֶר
לֹא שָׁמְעוּ עוֹד בִּלְשׁוֹנוֹ.



כָּל חָבֵר פָּעַר אֶת פִּיהוּ:
מַה? נִמְרַק? נִקְצַץ? נִגְזַר?
הֲרֵי חַי וְגַם בָּרִיא הוּא!
מַהוּ פֵּשֶׁר הַדָּבָר?



ׁהִצְטַחֵק־לוֹ אֱלִיעֶזֶר:
""הַפֵּרוּשׁ – כִּבּוּד־מְלָכִים:
גַּם מָרָק, קְצִיצָה וָגֶזֶר
וְגַם רֶסֶק־תַּפּוּחִים!""


*
 
שַׁעֲשׁוּעֵי־לָשׁוֹן




""מַה מָנוֹת הֵכַנְתְּ לִי, אִמָּא,
לְפַת־עֶרֶב?""
– “אִטְרִיּוֹת!”
– “אִי – טְרִיּוֹת?” – תָּמְהָה יְמִימָה:
“לֹא הָיוּ מָנוֹת טְרִיּוֹת?”


*

לָמָּה אִמָּא מַכָּה רֹנִי?
הוּא פּזֵּר לָהּ מַקַרוֹנִי!


*


“אֵיךְ קוֹרְאִים” – שָׁאַל נָתָן –
“עָב קְטַנָּה, עָנָן קָטָן?”



– “בְּפַשְׁטוּת” – עָנָה אָבִיו:
“עָב קְטַנָּה, קְרוּיָה עָבִיב”;



אַךְ מוּבָן כִּי אֵין עָווֹן
גַּם בְּשֵׁם מֻקְטָן “עָבוֹן”.



וְאִם בָּא עָנָן נַנָּס,
נִקְרָאֶנוּ “עֲנַנָּס”!





 
שְאֵלוֹת וּתְשׁוּבוֹת




לָמָּה יֵבְךְ אֲתַר בִּישׁ־גַּדָּא,
בּוֹ עוֹרְכִים “פִּיקְנִיקִיָדָה”?



הוּא בּוֹכֶה מִבִּזָיוֹן:
הוּא דּוֹרֵש פִּיקְנִיקָּיוֹן!
*


לָמָּה כָּל שְׂפַת־עַם הִטְעִימָה
כִּי “שְׂפַת־אֵם” הִיא, “לְשׁוֹן־אִמָּא”?



יַעַן אִמָּא הִשְׁתַּמְּשָׁה בָּה,
בַּלָּשׁוֹן, יוֹתֵר מֵאַבָּא.


*

אֵימָתַי יָשִׁישׁ – בָּחוּר?
אִם נִבְחַר לְלֹא עִרְעוּר.


*

אֵימָתַי רָחֵל – לֵאָה?
כַּאֲשֶׁר הִיא יְגֵעָה.


*

מַה מֵעִיד רִסּוּק כָּל אֵבֶר
בָּ“עִבְרִית” הַצַּבָּרִית?
הוּא מֵעִיד: זֶה מִין “שְׂפַת עֵבֶר”
שֶׁמֵּעֵבֶר לְעִבְרִית.

"
