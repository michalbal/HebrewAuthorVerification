,Title,Translator,Lang,Author,Text
0,עַל דָּא וְעַל הָא,,,חנניה ריכמן,"


שַׁדְכָן דּוֹרֵשׁ שְׂכָרוֹ מֵרֹאשׁ –


פֶּן יְקַבֵּל אוֹתוֹ בָּרֹאשׁ.


* * * * *

לְשֵׁם רִפּוּי חָלְיֵי־אָדָם,


שֶׁהוּא מַמְעִיט לְהַכִּירָם,



רוֹפֵא לוֹקֵחַ רְפוּאוֹת,


שֶׁמֻּכָּרוֹת לוֹ עוֹד פָּחוֹת,



וּמַכְנִיסָן בְּגוּף אֻמְלָל,


אֲשֶׁר אֵינוֹ מֻכָּר לוֹ כְּלָל.


* * * * *

מָה הַסִּמָּן הָעִקָּרִי


שֶׁל כְּתָב־רוֹפֵא? הוּא אִי־קָרִיא.


* * * * *

כְּתָב לֹא־בָּרוּר – מוֹעִיל מְאֹד:


הוּא מְכַסֶּה הַרְבֵּה שְׁגִיאוֹת.


* * * * *

אִם הַטַּבָּח – רַשְׁלָן אוֹ בּוּר,


הוּא מַאֲשִׁים אֶת הַתַּנּוּר.


* * * * *

נוּדִיסְט עוֹזֵר לְיַתּוּשִׁים,


אַךְ הוּא הוֹרֵס קִיּוּם עָשִׁים.


* * * * *

מַחְשׂוֹף חֶלְקִי עָשׂוּי לִגְרוֹם


יוֹתֵר גֵּרוּי מִן הָעֵרוֹם.


* * * * *

הֲמוֹן צוֹפֵי טוֹרֵאַדוֹר


גָּדוֹל מִקְּהַל מוֹרֵה־הַדּוֹר.


* * * * *

מוֹרֶה הוּא נֵר, אֲשֶׁר נִשְׂרָף


בְּהַאִירוֹ עֵינֵי הַטָּף.


* * * * *

חִסּוּל שֶׁל עֶשֶׂר שְׁנוֹת יִעוּר


דּוֹרֵשׁ רַק רֶגַע – וְגַפְרוּר.


* * * * *

סוֹד שִׁעֲמוּם – פָּשׁוּט מְאֹד:


לוֹמַר הַכֹּל עַד אֶפֶס־סוֹד.


* * * * *

יֵשׁ רְגָעִים, בָּהֶם שְׁתִיקָה


תִּזְעַק יוֹתֵר מִזְּעָקָה.


* * * * *

שְׁתִיקָה – זָהָב. בָּזֶה מֻסְבֶּרֶת


נְדִירוּתָה הַמְצַעֶרֶת.


* * * * *

מַה נִּפְלָאוֹת יְפֵיפִיּוֹת –


כָּל עוֹד אֵינָן פּוֹתְחוֹת פִּיּוֹת.


* * * * *

עַלְמָה בָּאָה לִמְכוֹן־מַדָּע


… כְּדֵי לָצֵאת לֹא לְבַדָּהּ.


* * * * *

“קְלַסִיקָנִים” – קְרוּיִים כָּעֵת


אוֹתָם יוֹצְרֵי סִפְרֵי־מוֹפֵת,


שֶׁכָּל מַשְכִּיל טוֹעֵן ""קְרָאתִים –


אַךְ לֹא אֶזְכּוֹר אֶת הַפְּרָטִים"".


* * * * *

גְבִיר בּוּר – סְפָרִים לוֹ עַד תִּקְרָה,


אַךְ הוּא אַף פַּעַם לֹא יִקְרָא;


מֵאוֹת סִפְרֵי סִפְרִיָתוֹ –


מֵאוֹת עֵדִים לְבוּרוּתוֹ.


* * * * *

מִטְבַּח־אָפְנָה בְבֵית־מָלוֹן


נִכָּר בְּעֹשֶׁר־הַמִּלוֹן:


בְּעֶזְרָתוֹ יוֹם־יוֹם יֻגַּשׁ


אוֹתוֹ מָרָק בְּשֵׁם חָדָשׁ.


* * * * *

אֵי־פַּעַם אֵיזֶה פִילוֹסוֹף


הִרְצָה שָׁעוֹת עַל דְּבַר אֵינְסוֹף.


סָח לֵץ: ""דְּבָרֶיךָ, אַלּוּפִי,


הִמְחִישׁוּ מַה זֶּה אֵינְסוֹפִי"".


* * * * *

הִטִּיפָה אֵם: ""אֲנִי וְאַתְּ


נוֹצַרְנוּ, בַּת, לִסְעוֹד זוּלַת"".


– “רַק לְשֵׁם כְּך?” – תָּמְהָה הַבַּת:


“וּבִשְׁבִיל מָה נוֹצַר זוּלַת?”


* * * * *

""גְּבָרִים, טִפְּשִׁים מְטֻפָּשִׁים,


הֵם כְּלֵי־מִשְחָק בִּידֵי נָשִׁים;


וְהַנָּשִׁים, בִּמְחִילָתָן,


הֵן כְּלֵי־מִשְׂחָק בְּיַד שָׂטָן"".


* * * * *

פְּקִיד־מַס סוֹלֵחַ כָּרָגִיל


לִבְנוֹת־חַוָּה כִּסּוּי הַגִּיל,


אַךְ אִם לָהֶן עִסּוּק מַכְנִיס,


יִדְרוֹשׁ מֵהֶן גִּלּוּי הַכִּיס.


* * * * *

גְּדוֹל־אוֹפְּטִימִיסְטִים הוּא הַתָּם,


אֲשֶׁר מַלְוֶה לְבֶן־אָדָם,


הַמַּבְטִיחוֹ כִּי יַחֲזִיר


חוֹבוֹ בְּדֹאַר־הָאֲוִיר.


* * * * *

לַשָּׁוְא רוֹדֵף־זָהָב תָּמִים


חִפֵּשׂ לוֹ “אֶבֶן־חֲכָמִים”;


אַךְ יֵשׁ אַלְחִימְיָה דַּי־פְּשׁוּטָה:


הִרְוַחְתָּ גְּרוּשׁ? הוֹצֵא פְּרוּטָה!


* * * * *

בַּגְרוּת כָּל בֵּן בָּאָה זְמַן רַב


לִפְנֵי שֶׁחָשׁ בָּהּ לֵב הוֹרָיו;


אוּלָם מַרְבָּה הִיא לְפַגֵּר


מִכְּפִי סְבָרַת הַמִּתְבַּגֵּר.


* * * * *

טוֹב בְּטַיִס, טוֹב בְּשַׁיִט –


אַךְ כִּפְלַיִם טוֹב בַּבַּיִת.


* * * * *

הַנּוֹטֵעַ בַּנֵּכָר


מְגַדֵּל יַלְדּוֹ שֶׁל זָר.


* * * * *

אַהֲדָה – זֶה סוּג מַטְבֵּעַ,


בּוֹ נוֹתְנִים עֶזְרָה לְרֵעַ.


* * * * *

מְאָרֵחַ נְדִיב־לֵב


לֹא יִשְׁאַל: “אַתָּה רָעֵב?”


* * * * *

תּוֹסַפְתָּן בַּבֶּטֶן, רֵעַ,


לֹא מוֹסִיף כִּי־אִם גּוֹרֵעַ.


* * * * *

אַל תִּזְלוֹל, בָּחוּר! רָז־אוֹן


הוּא לֹא שֹׁמֶן, הוּא רָזוֹן.


* * * * *

רְכִילוּת הִיא פְּרִי שֶׁל סֶקֶר


מְמֻתָּק בְּמִיץ שֶׁל שֶׁקֶר.


* * * * *

אֶת אֲשֶׁר תַּפְלִיט בִּצְחוֹק –


גַּם בִּבְכִי יִקְשֶׁה לִמְחוֹק.


* * * * *

אָמָּנוּת אֵינָהּ שׁוֹאֶלֶת


אִם הַנּוֹי הוּא בַּר־תּוֹעֶלֶת.


* * * * *

גִּיל־הַנֹּעַר הוּא גִלְגּוּל


רַב־לִבְלוּב וְרַב־בִּלְבּוּל.


* * * * *

נֶגֶד סַם שֶׁל לַעַג צִינִי


אֵין סַם־נֶגֶד מֶדִיצִינִי.


* * * * *

הַמּוּסָר הָאַכְזָרִי


הוּא מוּסָר לֹא־מוּסָרִי.


* * * * *

יֵשׁ בִּקֹּרֶת – וּבִקֹּרֶת:


זוֹ – תִּגְבֹּרֶת, זוֹ – תִּקְבֹּרֶת.


* * * * *

פְּנֵי־פִּקֵּחַ – שׂוֹחֲקוֹת:


הוּא צוֹחֵק… שֶׁלֹּא לִבְכּוֹת.


* * * * *

אִישׁ מַר־עֵט חֲסַר־שִׁנַּיִם


מִתְאַוֶּה לִנְשׁוֹךְ פִּי־שְׁנַיִם.


* * * * *

רֵד לְעֹמֶק שְׁאֵלוֹת –


וְתַגְבִּיהַּ לַעֲלוֹת!


* * * * *

כְּסוּת – הֶכְרַח הִיא: הַבְּרִיּוֹת


מִתְלַבְּשִים כְּדֵי לִחְיוֹת;



וְאוּלָם טַרְזָן טִפֵּשׁ


חַי כְּדֵי לְהִתְלַבֵּשׁ.


* * * * *

אם הוּזַל הַלְּבוּשׁ הַחַם –


זֶה סִמָּן כִּי חֹרֶף תַּם;



אִם הוּזְלוּ בִּגְדֵי־הַיָּם –


זֶה סִמָּן כִּי קַיִץ תַּם.


* * * * *

עַכָּבִישׁ בְּבֵית־קוּרִים


מְצַפֶּה לְ“בִּקּוּרִים”.


* * * * *

גַּם הַקּוֹף הַמְקַפֵּץ


לִפְעָמִים נוֹפֵל מֵעֵץ.


* * * * *

דַּג־רְקָק אֲשֶׁר חָמַק –


לַדַּיָּג נִרְאֶה עֲנָק.


* * * * *

אִם מַזָּל הָפַךְ פָּנָיו,


חִישׁ תִּפְסוּהוּ בַּזָּנָב!


* * * * *

הַחַיִּים, בְּדֶרֶךְ־כְּלָל –


מַעֲגָל שֶׁל מַאֲכָל:



אִישׁ אוֹכֵל חַיּוֹת שׁוֹנוֹת,


וְחַיּוֹת – חַיּוֹת קְטַנּוֹת;



וְהַלָּלוּ – חֲרָקִים;


וְהַלָּלוּ – חַיְדַקִּים;



וְסוֹפוֹ שֶׁל זֶלֶל בִּישׁ:


חַיְדַקִּים אוֹכְלִים כָּל אִישׁ.



מָה עוֹשֶׂה הַקַּנִיבַּל?


מְקַצֵּר הַמַּעֲגָל.


* * * * *

אִישׁ בַּר־דַּעַת מְסַגֵּל


אֶת עַצְמוֹ אֶל הַתֵּבֵל;



אִישׁ חֲסַר דֵּעָה יִתְאַב


לְסַגֵּל אוֹתָהּ אֵלָיו.



הַקִּדְמָה, אֵפוֹא, מוּנַעַת


עַלְ־יְדֵי חַסְרֵי־הַדַּעַת.


* * * * *

לְאָדָם נִתְּנָה הָגוּת


לְשִׁפּוּר הִתְנַהֲגוּת.


* * * * *

מַהוּ שֵׂכֶל קַר־גִּישָׁה


לְלֹא נֶפֶשׁ מַרְגִּישָׁה.


* * * * *

הַלִּגְלוּג – צַעֲקָנִי,


אַךְ הַבּוּז הוּא שַׁתְקָנִי.


* * * * *

בִּשְׁבִיל כָּל הַנַּבְחָנִים


לֹא תַּסְפֵּקְנָה אֲבָנִים.


* * * * *

הַפְּרוּטָה – עוֹד רַב עֶרְכָּה:


כְּמַטְבֵּעַ… לִצְדָקָה.


* * * * *

לְרַקְדָּן בִּלְתִּי־מֻכְשָׁר


שׁוּם מִשְׁטָח אֵינוֹ יָשָׁר.


* * * * *

אִם יֶשְׁנוֹ הֶבְדֵּל שֶׁל טַעַם,


כָּל וִכּוּחַ – אֵין בֹּו טַעַם.



זֶה אוֹהֵב עוּגָה אוֹ וַפֶל –


וְעַל זֶה חָבִיב “פַלַפֶל”.


* * * * *


רְצוֹנוֹ שֶׁל בַּעַל־שֵׂכֶל–


לְשַׁכְנֵעַ בְּנֵי־אָדָם,


בְּנִגּוּד לְבַעַל־נֵכֶל


הָרוֹצֶה לְפַתּוֹתָם.


* * * * *

הַעֲרֵץ אֶת בְּחִירֶיךָ,


אַךְ עֲשֵׂה זֹאת מֵרָחוֹק:


הַמַּגָּע עִם גִּבּוֹרֶיךָ


אֶת זִיוָם עָלוּל לִמְחוֹק.


* * * * *

אֵיךְ “כּוֹכֶבֶת” מְחַדֶּשֶׁת


פִּרְסוּמָהּ, אִם הוּא נֶחְלָשׁ?


הִיא כָּל פַּעַם מִתְגָּרֶשֶׁת


וְנִשֵּׂאת לְאִישׁ חָדָשׁ.


* * * * *

תֹּמֶר – עֵץ שֶל הֲפָכִים:


טִיב הָעֵץ הַזֶּה דוֹרֵשׁ


שֶׁרַגְלוֹ תִּהְיֶהּ בְּמַיִם


וְרֹאשׁוֹ יִהְיֶה בְּאֵשׁ.


* * * * *

עֵת־אָבִיב – עַלְמָה נֶחְמֶדֶת,


עֵת־הַקַּיִץ – אֵם יוֹלֶדֶת,


עֵת־הַסְּתָו – אִשָּׁה זְקֵנַה,


עֵת־הַחֹרֶף – אַלְמָנָה.


* * * * *

הַנּוֹפֵל מִן הַשָּׁמַיִם


הוּא כָּעֵת – אֶחָד מִשְּׁנַיִם:


אוֹ צַנְחָן בִּקְפִיצָתוֹ –


אוֹ חוֹלֵם בִּיקִיצָתוֹ.


* * * * *

לְצוּרַת־פָּנִים מֻשְׁלֶמֶת


מַסְפִּיקָה, אוּלַי, מַצְלֶמֶת;


אַךְ לִדְיוֹקֶן מְכֹעָר


בְּלִי סָפֵק עָדִיף צַיָּר.


* * * * *

אִישׁ שׁוֹמֵר שָׁנִים עַל חֵפֶץ,


כְּלִי יָשָׁן שֶׁאֵין בּוֹ חֵפֶץ –


וְסוֹף־סוֹף זוֹרְקוֹ לַחוּץ


…יוֹם לִפְנֵי שׁהוּא נָחוּץ.


* * * * *

הָעִשּׁוּן – רוֹפֵא יָדוּעַ:


מְחַטֵּא הוּא פְּרִי נָגוּעַ;


אַךְ עִסְקוֹ הָעִקָּרִי –


הַחְלָאַת אָדָם בָּרִיא.


* * * * *

טֶלֶפוֹן הוּא מִין מַלְכֹּדֶת,


שֶׁאָזְנֵנוּ בָּהּ נִצֹּדֶת:


עַל כָּל צַעַד, מִכָּל צַד,


כָּל טַרְחָן אוֹתָנוּ צָד.


* * * * *

גְּבָרִים תּוֹבְעִים הַעֲרָכָה


יוֹתֵר מִדַּי רַבָּה:


אִם גֶּבֶר – רֹאשׁ הַמִּשְׁפָּחָה,


הֲרִי אִשָּׁה – לִבָּהּ.


* * * * *

אַל נִתְרַבְרֵב: אָדָם מוֹשֵׁל


בַּטֶּבַע הַמֻּרְכָּב


רַק בְּמִדָּה שֶׁהִסְתַּגֵּל


לַטֶּבַע וְחֻקָּיו.


* * * * *

יֵשׁ וְהָעֹקֶץ הַזְּבוּבִי


מַטְרִיד אַרְיֵה אוֹ פִּיל;


אַךְ פִּיל הוּא פִּיל, לָבִיא – לָבִיא,


וּזְבוּב – נַנָּס־טַפִּיל.


* * * * *

אַל תִּשְׁתַּדֵּל שֶׁפָּעָלְךָ


יִזְכֶּה בִּפְרָס מֻכְרָז


אַךְ הִשְׁתַּדֵּל שֶׁעֲמָלְךָ


יִהְיֶה רָאוּי לִפְרָס!


* * * * *

אָמָּן – מוּטָב שֶׁיִּמָּנַע


מִדִּין עַל בֶּן־תַּחְרוּת:


אִם יְבַקּרוֹ – יֹאמְרוּ “קִנְאָה!”


אִם יְשַׁבְּחוֹ – “צְבִיעוּת!”


* * * * *

הוֹלֵךְ יִשְׁכַּח לְמָחֳרָת


נָתִיב חָלָק וָקַל –


אַךְ בְּמֹחוֹ תָּמִיד נֶחְרָת


כָּל זִיז שֶׁבּוֹ נִתְקַל.



קוֹרֵא יִשְׁכַּח לְמָחֳרָת


סִגְנוֹן חָלָק וָקַל –


אַךְ בְּמֹחוֹ תָּמִיד נֶחְרָת


כָּל פְּגָם שֶׁבּוֹ נִתְקַל.


* * * * *

הַמִּשְׁתַּמֵּשׁ בְּשֵׁם מֻסְוֶה


לַעֲקִיצָה וָנשֶׁךְ –


מַזְכִּיר יַתּוּשׁ: בְּ“עֹז” שָׁוֶה


שְׁנֵיהֶם עוֹקְצִים בַּחֹשֶׁךְ.


* * * * *

פִּטְפּוּט פָּשׁוּט שֶׁל פַּטְפְּטָן


נִפְגָש בִּצְחוֹק וָבוּז –


אַךְ פִּטְפִּיוּט שֶׁל פַּטְפַּיְטָן


נִדְרָשׁ כְּסוֹד כָּמוּס.


* * * * *

יֵשׁ פֶּלֶא בַּמִּקְצוֹעַ


שֶׁל תַּרְגּוּמֵי שִׁירָה:


הַמְדַיֵּק לִקְלוֹעַ –


מַחְטִיא הַמַּטָּרָה.


* * * * *

עָרְמָה מוֹשֶׁכֶת צִפֳּרִים


בְּחִקּוּיֵי קוֹלָן;


וְכָךְ נוֹהֵג לְהַעֲרִים


עַל קָרְבָּנוֹ חַנְפָן.


* * * * *

לַחֲסִידוֹת הָאֻמְלָלוֹת


מְיַחֲסִים דְּבָרִים,


שֶׁמִּן הַדִּין אוֹתָם לִתְלוֹת


בְּפִתּוּיֵי זְמִירִים.


* * * * *

מָקוֹם מֻצְלָח קָבַע בָּרֹאשׁ


הַטֶּבַע לָאָזְנַיִם:


וַדַּאי נִחֵשׁ כִּי הָאֱנוֹשׁ


יַמְצִיא לוֹ מִשְׁקָפַיִם.


* * * * *

בְּרֶבְמַטִיזְם, הַנּוֹתֵן


לַגּוּף אֶת חוּשׁ־הַיֶּתֶר,


אוּלַי הַטֶּבַע נִתְכַּוֵּן


לָתֵת לוֹ בַּרוֹמֶטֶר?


* * * * *

נוּדִיזְם בֵּין הָאֲנָשִׁים


הוּא מִין אָפְנָה נִכְבֶּדֶת,


שֶׁחֲסִידֶיהָ לְבוּשִׁים


תָּמִיד כִּבְיוֹם־הֻלֶּדֶת.


* * * * *

יֵשׁ וְהַקֶּצֶב הַדּוֹהֵר


עוֹכֵר מִפְעָל נִמְרָץ:


אָדָם עָסוּק הוֹלֵךְ מַהֵר –


אוּלָם אֵינֶנּוּ רָץ.


* * * * *

הַבֶּהָלָה הִיא מִין מַצָּב


בַּמֹּחַ שֶל מוּג־לֵב,


אֲשֶׁר הוֹפֵךְ אֶת שְׁתֵּי רַגְלָיו


לִשְׁנֵי “סוֹכְנֵי־אוֹיֵב”.


* * * * *

פְּסִיכִיאַטְרִיסְט הוּא מִין־בְּרִיָּה


שֶׁבְּחֶבְרַת יְפֵיפִיָּה


צוֹפֶה לֹא אֶל פָּנֶיהָ –


כִּי־אִם אֶת פְּנֵי צוֹפֶיהָ.


* * * * *

""רֵעִי – בַּיְשָׁן. וְחֻלְשָׁתוֹ


כָּל־כָּךְ אוֹתוֹ הִרְגִּיזָה


עַד שֶׁהוֹצִיא אֶת מַשְׂכֻּרְתּוֹ


לִפְּסִיכוֹאַנַלִיזָה"".



– “וְגַם נִרְפָּא?” – ""רִפּוּי מֻחְלָט!


כָּל כָּךְ יָפֶה נִרְפָּא –


שֶׁכְּבָר נִקְנַס בְּבֵית־מִשְׁפָּט


עַל דִּבּוּרֵי־חֻצְפָּה!""


* * * * *

“יָד לְפֶה” וּ“דְלִיפָה”


(בְּמִקְרֶה לֹא־עִוֵּר)


הֵן אוֹתָן אוֹתִיּוֹת –


רַק בְּסֵדֶר אַחֵר.



זוֹ דֻגְמָה לַבְּרִיּוֹת


לְהָבִין וְלִבְחוֹן,


מַה תְּלוּיוֹת אוֹתִיּוֹת


בְּסִדְרָן הַנָּכוֹן.


* * * * *

גַם לִנְדִיר־הַצְּלִילִים


יֵשׁ חָרוּז מְצֻיָּן –


אַךְ דַּוְקָא בֵּין מִלִּים


שֶׁאֵינָן לָעִנְיָן.


* * * * *

גַּאֲוַת הַסּוֹפֵר


עַל קִצּוּר הַפְּסוּקִים –


אַךְ פְּרַקְלִיט מְבַכֵּר


מִשְׁפָּטִים אֲרֻכִּים.


* * * * *

""מַחֲצִית מִזְּמַנִּי


מֻחְלָפָה בְּמָמוֹן –


אַךְ חֶצְיוֹ הַשֵּׁנִי


לֹא אֶמְכּוֹר בְּשׁוּם הוֹן""


* * * * *

יֵשׁ רְשׁוּת לְאָדָם


לְהַרְהֵר בְּקוֹל רָם;


אַךְ רַק פֶּתִי גָדוֹל


יְהַרְהֵר בְּרַמְקוֹל.


* * * * *

יְשִׁישִׁים כַּבֶּד־נָא,


צְעִירִים לַמֶּד־נָא,


חַלָּשִׁים עוֹדֶד־נָא,


בֵּין נִצִּים הַפְרֶד־נָא;



בְּעָמָל הַתְמֶד־נָא,


מִן הַחֵטְא פַּחֶד־נָא,


רַק אֱמֶת הַגֶּד־נָא,


וְסוֹפְךָ – גַּן־עֶדְנָה.


* * * * *



"
