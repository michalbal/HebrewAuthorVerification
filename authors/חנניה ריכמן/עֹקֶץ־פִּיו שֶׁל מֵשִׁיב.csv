,Title,Translator,Lang,Author,Text
0,עֹקֶץ־פִּיו שֶׁל מֵשִׁיב,,,חנניה ריכמן,"



 
מַסְקָנָה לֹא־צְפוּיָה




אָמַר בָּחוּר לְבַחוּרָה:
""אַתְּ נִפְלָאָה, נֶהֱדָרָה!
אֲנִי נִשְׁבָּע: בִּמְלוֹא־עוֹלָם
אֵין עוֹד יְצוֹר כָּל־כָּךְ מֻשְׁלָם!""



עָנְתָה הַבַּת: ""לֹא אֶתְוַכַּח!
אִם אִם פִּלְאִית אֲנִי כָּל־כָּךְ,
כֵּיצַד הֵעַזְתָּ לַהֲזוֹת
לִהְיוֹת רָאוּי לִדְמוּת כָּזֹאת?""

★



 
מִבְחַן גְּבוּרָה




סָח בֶּן לַבַּת שֶׁהֶעֱרִיץ:
""אֲהוּבָתִי, צַוִּי לִי –
וַאֲבַצַּע בְּלֵב אַמִּיץ
כָּל פֹּעַל שֶׁתַּטִּילִי!""





– “גִבּוֹר צָעִיר!” – עָנְתָה קְצָרוֹת:
""בִּן־רֶגַע לַמֶּרְחָק טוּס –
וּבְאֶרֶץ־קַקְטוּסִים חֲרֹת
אֶת שְׁמִי עַל פְּנֵי כָּל קָקְטוּס!""

★



רִפּוּי פָּשׁוּט




קֻשְׁיָה סְבוּכָה וּמֻרְכָּבָה
הֻצְּגָה לְאִישׁ־לָצוֹן:
""הֲיֵשׁ תְּרוּפָה לָאַהֲבָה
מִתּוֹךְ מַבָּט רִאשׁוֹן?""





הֵשִׁיב הַלֵּץ הַחַיְּכָנִי:
כֵּן, יֵשׁ רִפּוּי עַתִּיק!""
– “וּמָה טִיבוֹ?” – ""מַבָּט שֵׁנִי,
בּוֹחֵן וּמַעֲמִיק!""

 ★



 
וִדּוּי עַל לֹא־חֵטְא




בְּוִדּוּי לִפְנֵי הַכֹּמֶר
נֶאֱנְחָה עַלְמָה וַתֹּאמֶר:
""בִּרְאוֹתִי עַצְמִי בָּרְאִי
הִתְפָּעַלְתִּי מִמַּרְאִי!""





– “אֵין דָּבָר!” – עָנָה הַכֹּמֶר –
""לֹא אָדִין אוֹתָךְ בְּחֹמֶר:
אִם נִבְחַן זֹאת כַּיָּאוּת,
אֵין זֶה חֵטְא כִּי־אִם טָעוּת!""

★



 
בִּמְחִילָה מִכְּבוֹד חַוָּה




“דִּין־קְדִימָה תָּמִיד לִגְבֶרֶת!” –
כַּךְ מִצְוַת־נִמּוּס אוֹמֶרֶת.
וּמַדּוּעַ לֹא הֻקֶדַּם
תּוֹר חַוָּה לְתוֹר אָדָם?



לֵץ עָנָה עַל כַּךְ בְּשֶׁקֶט:
""כָּאן הָיְתָה סִבָּה מַסְפֶּקֶת:
לֹא רָצָה בּוֹרֵא־עוֹלָם
שׁוּם עֵצוֹת עַל טִיב אָדָם!





הַיּוֹצֵר חָשַׁשׁ מִמֶּנַע,
הֶעָלוּל לָבוֹא מִמֶּנָּה!
זֹאת הָיְתָה פָּשׁוּט שְׁמִירָה
עַל חֵרוּת־הַיְצִירָה!""

★



 גֻּזְמָה




“פִּרְחָח!” – נָזְפָה הָאֵם בְּרָם –
""אַתָּה חַיָּב מַכּוֹת:
הַיּוֹם הִפַּלְתָּ אֶת מִרְיָם
מִכָּל הַמַּדְרֵגוֹת!""





– “רַק מֵאַחַת!” – עָנָה קְצָרוֹת –
""דִּבְרֵי מִרְיָם – גֻּזְמָה:
מִכָּל עֶשְׂרִים הָאֲחֵרוֹת
נָפְלָה הִיא בְּעַצְמָהּ!""

 ★



 
שֵׁרוּת שֶׁל דֹּב




“דֹּב הוּא נוֹכֵל” – סִפְּרָה רָחֵל
לַחֲבֶרְתָּהּ בִּצְחוֹק""
""מִכָּל תִּסְבֹּכֶת בְּנָקֵל
מַצְלִיחַ הוּא לַחְמוֹק!





אָמַרְתִּי: ""דֹּב! אֵינִי רוֹצָה
לִרְאוֹת אוֹתְךָ בִּכְלָל!""
וּבְכֵן, סְבוּרָה אַתְּ, הוּא יָצָא?
לֹא, הוּא כִּבָּה חַשְׁמַל!""

★



 
טַעֲנָה – וּמַעֲנֶהּ




רָאָה בַּחוֹף פַּקַחּ־הַקֶּטַע,
אֵיךְ מִתְפַּשֶּׁטֶת חֲבוּרָה.
לִפְנֵי טְבִילָה – הִכְרִיז לְפֶתַע:
“הָרַחֲצָה פֹּה אֲסוּרָה!”





– “וּמִפָּנַי מָה” – קָרְאוּ בְּזַעַם –
“אַתָּה אוֹמֵר זֹאת רַק כָּעֵת?”
אַךְ הַפַּקָּח הֵשִׁיב בְּטַעַם:
“אֵין כָּאן אִסּוּר לְהִתְפַּשֵּׁט!”

 ★



הֶסְבֵּר קָטָן שֶׁל קַפִּיטָן




“סְלַח, קַבַּרְנִיט נִכְבָּד!” – אוֹמֶרֶת
אִשָּׁה־נוֹסַעַת בִּפְלִיאָה:
""הַסְבֵּר מַדוּעַ נֶעֱצֶרֶת
הָאֳנִיָּה בְּכָל שָׁעָה?""





– ""הָעֲרָפֶל כָּבֵד הוּא, גְּבֶרֶת,
וְלֹא בְּרוּרִים הַנְּתִיבִים!""
– “אַךְ, קַפִּיטָן!” – הִיא שׁוּב אוֹמֶרֶת –
“הֲרֵי נִרְאִים הַכּוֹכָבִים!”





– ""נָכוֹן, גְּבִרְתִּי: שְׁבִילֵי־רָקִיעַ
הֵם מוּאָרִים בְּאוֹר נוֹצֵץ,
אוּלָם לְדֶרֶךְ זוֹ נַגִּיעַ –
רַק אִם דּוּדֵנוּ יִתְפּוֹצֵץ!"".

 ★



 
הַרְגָּעָה




בְּצָהֳרֵי יוֹם־קַיִץ חַם
תַּיָּר רָצָה לִרְחוֹץ בַּיָּם.





אַךְ בִּהְיוֹתוֹ אָדָם זָהִיר,
שָׁאַל אֶחָד מִבְּנֵי־הָעִיר:





""הַאִם מוּל אֵלֶּה הַחוֹפִים
אֵין אַלִיגַטוֹרִים טוֹרְפִים?""





– “לֹא!”: ־ הִרְגִּיעוּ אוֹתוֹ תּוֹשָׁב:
“אֵין הֵם בָּאִים לְכָאן עַכְשָׁו”.





אַחַר שְׁתִיקָה הַסְּסָנִית,
הַחַשְׁשָׁן שָׁאַל שֵׁנִית:





""אֱמוֹר נָא לִי, בִּמְחִילָתְךָ:
“כֵּיצָד תֵּדַע זֹּאת בְּבִטְחָה?”





– “פָּשׁוּט!” – עָנָה הַמְּקוֹמִי
בְּחִיּוּכוֹ הָעַרְמוּמִי:





""אֵין אַלִיגַטוֹרִים – טִפְּשִׁים:
מִתְרַחֲקִים הֵם מִכְּרִישִׁים!""

★



 
בְּרֵרָה קָשָׁה




“שִׂימִי לֵב!” – אָמְרָה אִשָּׁה
לְעוֹזֶרֶת חֲדָשָׁה:
""שְׁנֵי דְבָרִים אֲנִי תּוֹבַעַת:
הָאֱמֶת וְהַמִּשְׁמַעַת!





אַגַּב־אֹרַח: אִם לְכָאן
יִכָּנֵס בַּרְנַשׁ טַרְחָן,
הַגּוֹבֶה תְּרוּמוֹת מִמֶּנִי, ־
אָז אִמְרִי לוֹ כִּי אֵינֶנִּי!""





הָעוֹזֶרֶת, נְבוֹכָה,
לֹא הִסְתִּירָה חִיּוּכָהּ:
""מֶה עָדִיף, עָלַי לָדַעַת:
הָאֱמֶת אוֹ הַמִּשְׁמַעַת?""

★



 
כִּסוּי־רֹאשׁ – וְכִסּוּי־גִּיל




גְּבֶרֶת רוּת שְׁקוּדָה מְאֹד
עַל אָפְנַת הַמִּגְבָּעוֹת:





""לְפָנַי יָאָה מִגְבַּעַת:
הֵם נִרְאִים בָּהּ צְעִירִים!""
– “מְעַנְיֵן! וּבַת כַּמָּה אַתְּ?”
– “בְּמִגְבַּעַת? בַּת־עֶשְׂרִים!”

★



 
הַסָּב וְהַכַּתָּב




יוֹבֵל לְסַבָּא אֵלִיָּהוּ:
חוֹגֵג מְלֹאת תִּשְׁעִים שָׁנָה הוּא!
בָּא עִתּוֹנַאי – לְרַאֲיֵן
וּלְצַלֵּם אֶת הַזָּקֵן.





בַּסּוֹף אָמַר הָאִישׁ לְסַבָּא:
""בְּעוֹד עָשׂוֹר – יוֹבֵל־מֵאָה בָּא,
וְתִקְוָתִי הִיא לַחֲזוֹת
גַּם חֲגִיגָה נִכְבֶּדֶת זֹאת!""





הַסָּב בָּחַן בִּשְׁתֵּי עֵינַיִם
אֶת הַכַּתָּב (בֶּן גִּיל־בֵּינַיִם):
""מַדוּעַ לֹא? זֶה אֶפְשָׁרִי:
אַתָּה נִרְאֶה לִי דַי בָּרִיא!"".

 ★



 
נֶגֶד תַּחְלִיף




מִילְיוֹנֶר נִמְשָׁה מִמַּיִם.
הַמַּצִּיל מִיָד הֶחְלִיט
לַעֲשׂוֹת לוֹ בֵּינָתַיִם
“הַנְשָׁמָה מְלָאכוּתִית”.





אַךְ גְבִרְתּוֹ עִקְּמָה שְׂפָתַיִם:
""הַנְשָׁמָה מְלָאכוּתִית?
אֲשַׁלֵּם לְךָ כִּפְלַיִם –
וַעֲשֵׂה לוֹ אֲמִתִּית!""

★



 
מַחֲלָה מִדַּבֶּקֶת




– “מַה נָּפְלוּ, רֵעִי, פָּנֶיךָ!”
– ""כֵּן, דָּבַק בִּי חֹלִי, אֶחָא:
מְצִיקִים לִי חֳדָשִׁים
נְדוּדֵי־שֵׁנָה קָשִׁים!""





– יְדִידִי, וַדַּאי צָחַקְתָּ?
בִּנְדוּדֵי שֵׁנָה נִדְבַּקְתָּ?
הֶבֶל, רֵעַ: בְּלִי סָפֵק,
אֵין זֶה חֹלִי מִדַּבֵּק!



– ""לֹא הַרְבֵּה, אֵפוֹא, תָּבִינָה,
יַקִּירִי, בַּמֶּדִיצִינָה:
חֹלִי זֶה מְדַבֶּקְךָ –
אִם חוֹלֶה בּוֹ תִּינוֹקְךָ!""

★



 
הַתְּרוּפָה הָאַחֲרוֹנָה




הַבּוֹחֵן שָׁאַל סְטוּדֶנְט:
""אִם יֵשׁ חֹם לַפַּצִיֶנְט,
וְרָצוּי שֶׁהוּא יָזִיעַ –
מָה תִּתֵּן לו, מַה תַּצִּיעַ?""





– “תֵּה עִם פֶּטֶל, קֹדֶם־כֹּל!”
– “וְאִם אֵין כֹּחָם גָּדוֹל?”
– ""אַז אֶתֵּן לוֹ שֶׁמֶן־אֶתֶר:
הוּא יִגְרוֹם לְיֶזַע־יֶתֶר!""





– “וְאִם לֹא?” – תַּכְשִׁיר־כַּסְפִּית!
אֵין כָּמוֹהוּ לַתַּכְלִית!""
– ""יִתָּכֵן! אַךְ מָה תַּצִּיעַ,
אִם תְּרוּפָה זוֹ לֹא תַּשְׁפִּיעַ?""



הַסְּטוּדֶנְט עָנָה: ""אֶרְשׁוֹם
לַחוֹלֶה מִשְׂרַת־כַּרְכֹּם!""
– ""טוֹב מְאֹד! אַךְ אִם, נַנִּיחַ,
גַּם כַּרְכֹּם אֵינוֹ מַצְלִיחַ?""





פָּנַי סְטוּדֶנְט־הָרְפוּאָה
נִתְכַּסוּ אֶגְלֵי־זֵעָה.
הוּא הִבִּיט עַל מְעַנֵּהוּ –
וְהֵטִיחַ מַעֲנֵהוּ:





""אַז אֶשְׁלַח אוֹתוֹ לְכָאן:
לַעֲמוֹד פֹּה לְמִבְחָן!""

★



 
סִמָּן מֻבְהָק




""הַאִם בִּתְּךָ עוֹדָהּ חוֹלֶמֶת
עַל זֵר זַמֶּרֶת צְעִירָה?
וּבְכֵן, כֵּיצָד הִיא מִתְקַדֶּמֶת
בְּתַרְגִּילֶיהָ בַּזִּמְרָה?""





– ""הוֹ, הִיא הִשִּׂיגָה בַּמִּקְצוֹעַ
קִדְמָה נִכֶּרֶת לְמַדַּי:
כְּבָר אֶת קוֹלָהּ אוּכַל לִשְׁמוֹעַ
בְּלִי צֶמֶר־גֶּפֶן בְאָזְנָי!""

★



 
עֵצָה וְנִמּוּקָהּ




מוֹרֵה־זִמְרָה בָּחַן “זַמָּר” –
וְכֹה אָמַר לוֹ עִם הַגֶּמֶר:
""אַמֵּן קוֹלְךָ, בָּחוּר יָקָר,
רַק בִּשְׁרִיקָה – וְלֹא בְּזֶמֶר!""





– “מַה נִמוּקְךָ וְטַעַמְךָ?” –
שָׁאַל הַלָּז.
– ""פָּשׁוּט הוּא אֶחָא:
טוֹב שֶׁתִּשְׁרוֹק בְּעַצְמְךָ
מִשֶּׁיִּשְׁרוֹק צִבּוּר־שׁוֹמְעֶיךָ!""

★



 
קוֹל־בַּת וּבַת־קוֹל




פְּלוֹנִי טָעַן לִפְנֵי שְׁכֵנְתּוֹ:
""כַּלְבֵּךְ הוּא כֶּלֶב רָע:
בִּתִּי, בִּגְלַל נְבִיחָתוֹ,
אִבְּדָה שִׁעוֹר־זִמְרָה!""





עָנְתָה שְׁכֵנְתּוֹ: ""לֹא אֶעֱלוֹב
אֶת קוֹל בִּתְּךָ, חָלִילָה –
אַךְ מָה אָשֵׁם כַּלְבִּי הַטּוֹב?
בִּתְּךָ הִיא שֶׁהִתְחִילָה!""

★



 
דִּיּוּקֵי־לָשׁוֹן




""הַאִם מַגֶּשֶׁת בְּעִבְרִית
הִיא מֶלְצָרָה אוֹ מֶלְצָרִית?""
אֶת זֹאת שָׁאַל עוֹלֶה חָדָשׁ –
וְלֵץ הִסְבִּיר לוֹ עַל־פִּי־דְרָשׁ:





""אִם מְסַפְּקֵנוּ הַתַּפְרִיט,
הַמַּגִּישָׁה הִיא מֶלְצָרִית;
אִם לֹא – זֶהוּת שֶׁלָּהּ בְּרוּרָה:
זוֹ מֶלְצָרָה צְרוּרָה!""

★



 
פֶּלֶא־וִיזְיָה לִמּוּדִית


“אֲנִי לוֹמֶדֶת צָרְפָתִית”.
– כֵּיצַד? מִפִּי מוֹרָה פְּרָטִית?""
– לֹא, לֹא! מִלּוּחַ הַתַּפְרִיט
בְּמִסְעָדָה עִבְרִית"".

★



 
עֵצָה טוֹבָה




סוֹעֵד זָהִיר, מַרְבֵּה לַחְשׁוֹשׁ,
פָּנָה אֶל הַמֶּלְצַר:
""קַבֵּל נָא, ‘דְּמֵי־שְׁתִיָּה’ מֵרֹאשׁ –
וְעוּץ לִי מָה אֶבְחַר?""





קִבֵּל הַלָּז אֶת הַשָּׂכָר –
וּבִלְחִישָׁה מַזְהֶרֶת
נָתַן עֵצָה טוֹבָה: ""בְּחַר
בְּמִסְעָדָה אַחֶרֶת!""

★



 
מֶלְצַר זָהִיר




""אֲגוּדָלְךָ – עַל קְצִיצָתִי?
הַרְפֵּה מִיָּד מִמֶּנָּה!
וָלֹא – אַגִּישׁ קֻבְלָנָתִי
עַל חֹסֶר־הִיהִיגְייֶנָה!""





עֲנֵה מַגִּישׁ־הָאֲרוּחָה:
""קִטְרוּג־חִנָּם הִשְׁמַעְתָּ!
אַתָּה רוֹצֶה שֶׁקְּצִיצָתְךָ
תִּפּוֹל שֵׁנִית לַמַּטָּה?""

★



 
נָכוֹן – אַךְ…




תַּיָּר, שֶׁתָּר בְּמֶרְכָּבָה
אֶת כָּל הָעִיר וְהַסְּבִיבָה,
שִׁלֵּם כַּדִּין – אַךְ לֹא הוֹסִיף
שׁוּם “דְּמֵי שְׁתִיָּה” לַתַּעֲרִיף.





“הֵן הַחֶשְׁבּוֹן שֶׁלִּי נָכוֹן?” –
שָׁאַל הָאִישׁ אֶת הָעֶגְלוֹן;
וְזֶה הֵשִׁיב בְּקֶדֶר:
“נָכוֹן – אַךְ לֹא בְּסֵדֶר!”

★



 
אִי־הֲבָנָה




“אֵין כָּאן לֹא מַיִם, לֹא סַבּוֹן!” –
קָבַל אוֹרֵחַ בְּמָלוֹן,
אֲשֶׁר חִפֵּשׂ וְלֹא מָצָא
אֶת הַדָּרוּשׁ לָרַחְצָה.





– “אַךְ הֲרֵי יֵשׁ לְךָ לָשׁוֹן” –
הֵשִׁיב לוֹ בַּעַל הַמָּלוֹן,
רָגַז הָאִישׁ: הַפְסֵק הִתּוּל!
אַתָּה חוֹשְׁבֵנִי לְחָתוּל?""

 ★



 
מַגְבִּיהַּ־שֶׁבֶת




נִקְרָה לְאִישׁ מָלוֹן רַב־הֶדֶר,
שֶׁבּוֹ הֻנְהַג שָׂכָר מֻדְרָג.
אָמְרוּ לוֹ: ""כָּאן – שְׂכַר־יוֹם לְחֶדֶר
הוֹלֵךְ וָזוֹל כְּלַפֵּי הַגָּג!





מִסְפַּר קוֹמוֹת אֶצְלֵנוּ עֶשֶׂר,
הַפַּעַר – לִירָה לְקוֹמָה,
וְשִׂיא־הַזּוֹל, אַחַר הַחֶסֶר,
הוּא עֶשֶׂר לִירוֹת לִיְמָמָה"".





הָאִישׁ הָפַךְ פָּנָיו לַשַּׁעַר,
בַּעֲשׂוֹתוֹ סִמָּן שֶׁלִילִי:
בֵּית־מְלוֹנְכֶם"" – אָמַר בְּצַעַר –
“לֹא דַי גָּבוֹהַּ בִּשְׁבִילִי!”

★



 
דָּבָר וְהִפּוּכוֹ




נִפְגְּשׁוּ בַּדֶּרֶךְ שְׁנַיִם:
אִישׁ עָשִׁיר וְאִישׁ עָנִי.
בּוֹחֲנִים הֵם בְּעֵינַיִם
הָאֶחָד אֶת הַשֵּׁנִי.





– בֹּקֶר טוֹב, אָדוֹן רָם־עֵרֶךְ!""
– ""רַב־תּוֹדוֹת עַל הַבְּרָכָה!
מְחַפֵּשׂ אֲנִי בַּדֶּרֶךְ
תֵּאָבוֹן לַאֲרוּחָה"".



– “לִי טְרָדוֹת כָּאֵלֶּה אַיִן” –
מַחֲזִיר לוֹ הָאֶבְיוֹן:
""מְחַפֵּשׂ אֲנִי עֲדַיִן
אֲרוּחָה לְתֵּאָבוֹן!""

★



 
כְּלִי־פֶּלֶא


“לִי” – הִתְפָּאֵר עָשִׁיר שַׁחְצָן –
""יֶשְׁנָם מַעֲרָכִים
שֶׁל כְּלֵי־שֻׁלְחָן מִן הַמּוּכָן
בִּשְׁבִיל מֵאָה אוֹרְחִים!""



שָׁכֵן אֶבְיוֹן עָנָה לוֹ חִישׁ
לְקוֹל־צַחֲקוּקִים:
“וְלִי יֵשׁ כְּלִי לְאֶלֶף אִישׁ!”
– “מָה שְׁמוֹ?” – “מַחְלֵץ פְּקָקִים!”

 ★



 
שִׂיחָה מַבְרִיקָה




רַבְרְבָנִית הִתְגַּנְדְּרָה
בְּ“חוּג נוֹצֵץ” בְּרֹב עָשְׁרָהּ:
""אֵינִי יוֹדַעַת אֵימָתַי
אָנוּחַ קְצָת מִתַּכְשִׁיטַי!





הֵן בְּלִי טִרְחָה לֹא יִתָּכֵן
לִשְׁמוֹר עַל בְּרַק אַבְנֵי־הַחֵן –
כִּי לְכָל אֶבֶן נְחוּצָה
תְּמִסָּה שׁוֹנָה לְרַחֲצָה.





כָּל יַהֲלוֹם, זְמָרְגְדְּ, סַפִּיר –
אֲנִי מַתְאֶמֶת לוֹ תַּכְשִׁיר;
וְכָךְ, שְׁקוּדָה עַל אֲבָנַי,
אֲנִי טְרוּדָה, עַד אֶפֶס־פְּנַאי!""





חִיְּכָה אַחַת מִן הַגְּבָרוֹת,
שֶׁתִּעֲבָה מִתְפָּאֲרוֹת –
וְהִיא פָּנְתָה לַגַּנְדְּרָנִית
בִּשְׁנִינָתָהּ הַקַּנְטְרָנִית:





""מָה? אַתְּ רוֹחֶצֶת תַּכְשִׁיטִים
כְּמוֹ נְשֵׁי גְּבִירִים פְּשׁוּטִים?
אֲנִי – הֲרֵינִי מַשְׁלִיכָה
עַל אֶבֶן־חֵן מְלֻכְלָכָה!""





הַגַּנְדְּרָנִית אֻלְצָה לִשְׁתּוֹק –
וְהַשּׁוֹמְעוֹת פָּרְצוּ בִּצְּחוֹק.

★



 
שָׁוְיָם שֶׁל חַיָּיו




עַל רוֹבֶּרְט בֶּרְנְס יֵשׁ סִפּוּר:
רָאָה הוּא מֵרָחוֹק,
כֵּיצַד אָדָם בִּלְבוּשׁ הָדוּר
נָפַל לִיאוֹר עָמֹק.





צָעִיר עָנִי קָפַץ מִיָּד
לַמַּיִם – וּמָשָׁה
אֶת הַטּוֹבֵעַ הַנִּפְחָד
אַחַר טִרְחָה קָשָׁה.



הַגְּבִיר הוֹשִׁיט לְמַצִּילוֹ
שְׂכַר־יֶשַׁע: אֲגוֹרָה!
הָמוֹן רָצָה לַהֲטִילוֹ
לַיְּאוֹר בַּחֲזָרָה.





אַךְ רוֹבֶּרְטְ בֶּרְנְס הִתְעָרֵב:
""אַל תֶּחֶטְאוּ לַשָׁוְא!
עָשִׁיר קַמְּצָן מַכִּיר הֵיטֵב,
כַּמָּה שָׁוִים חַיָּיו!""

★



 
הַתַּיִשׁ וְהַכֹּבַע




קָשֶׁה טָרַח בֶּן־כְּפָר עָנִי,
עָמַל בִּשְׁתֵּי יָדַיִם:
מָשַׁךְ הוּא תַּיִשׁ עַקְשָׁנִי
בְּחֶבֶל בַּקַרְנַיִם.





פִּתְאֹם עָבַר הַלּוֹרְד־הִגְּבִיר
וְקִלְּלוֹ בְּקֶצֶף:
""מַדוּעַ אֵין אַתָּה מֵסִיר
כּוֹבָעֲךָ, בֶּן־חֶצֶף?""



עָנָה לוֹ: ""הוֹד מַעֲלָתְךָ,
הַחְזֶק־נָא אֶת תֵּישִׁי –
וְאָז אָסִירָה לִכְבוֹדְךָ
הַכֹּבַע מֵרֹאשִׁי!""

★



 
עֲצַת־חָכָם




שָׁאַל תַּלְמִיד: “כֵּיצַד:”לִהְיוֹת
לְאִישׁ שִׂיחָה־חֲבִיב בְּרִיּוֹת?""





הֶחְרִישׁ מוֹרֵהוּ כְּחוֹשֵׁב –
וְאַחַר־כָּךְ אָמַר: הַקְשֵׁב!""





שׁוֹמְעוֹ צִפָּה לְלֶקַח־פִּיו:
דַּבֵּר, מוֹרִי – אֲנִי מַקְשִׁיב!""





פָּרַץ הָאִישׁ בִּצְחוֹק גָּדוֹל:
""בְּנִי, “כְּבָר, אָמַרְתִּי אֶת הַכֹּל!”

 ★



 
הַמַּטִּיף וְהַסַּנְדְּלָר




סַנְדְּלָר שָׁאַל אֶת הַמַּטִּיף
אַחַר שְׁמִיעַת דְּרָשָׁה מִפִּיו:
""הַאִם נוֹהֵג אַתָּה לִחְיוֹת
כַּעֲצוֹתֶיךָ לַבְּרִיּוֹת?""





– “עַל זֹאת” – עָנָה לוֹ הַנִּשְׁאָל –
אָשִׁיב עַל דֶּרֶך הַמָּשָׁל:
הַאִם נוֹהֵג לִנְעוֹל סַנְדְּלָר
כָּל נְעָלָיו אֲשֶׁר תָּפַר?""

 ★



 
לֶקַח לְחָצוּף




בּוּר גְּבַהּ־קוֹמָה, חָצוּף מֻבְהָק,
פָּגַשׁ לַמְדָן גּוּצוֹן,
“פַּנֵּה לִי דֶּרֶך, הוֹ עֲנָק!” –
אָמַר לוֹ בְּלָצוֹן.





אַךְ לֹא נָקַט לָשׁוֹן קָשָׁה
הַגּוּץ הַמְּנֻמָּס.
הוּא קַד קִדָּה: ""בְּבַקָּשָׁה!
עֲבוֹר נָא, הוֹ נַנָּס!""





נִכְלָם, אָמַר לוֹ הַמַּקְנִיט:
""לֹא לַצְתִּי: פִּי כִּוֵּן
אֶל הַקּוֹמָה הָרוּחָנִית!""
עָנָה לוֹ: “פִּי – גַם כֵּן!”

★



 
לִישָׁה קְלוּשָׁה




זָקֵן נִכְבָּד אֶחָד נָזַף
בְּנַעַר גַּס וּמְחֻצָּף.
הֵשִׁיב לוֹ: ""כַּךְ אֲנִי עָשׂוּי:
מִקֶּמַּח בִּישׁ אֲנִי אָפוּי!""





אַךְ הַזָּקֵן הֵעִיר לוֹ חִישׁ:
""לֹא, קִמְחֲךָ אֵינֶנּוּ בִּישׁ!
אוּלָם טִיבְךָ יָצָא קָלוּשׁ –
כִּי לֹא הִרְבּוּ אוֹתְךָ לָלוּשׁ!""

 ★



 
חֶסְרוֹן הַמִּלּוֹן




פְּלוֹנִי הִרְבָּה לִשְׁגוֹת בִּכְתִיב.
רֵעוֹ הַטּוֹב – עֵצָה בְּפִיו:
“רְכוֹשׁ מִלּוֹן!” אַךְ הוּא הֵשִׁיב:
""זֶה לֹא יוֹעִיל, יְדִיד חָבִיב:





בְּלִי דַּעַת כְּתִיב־מִלָּה נָכוֹן –
לֹא אֶמְצָאֶנּוּ בַּמִּלּוֹן:
וְאִם נָהִיר לִי כְּתִיב נָכוֹן,
שׁוּב אֵין לִי צֹרֶךְ בַּמִּלוֹן!""

★



 
תְּשׁוּבַת חָכָם




שַׁלִּיט נָאוֹר אֶחָד הוֹשִׁיב
בְּאַרְמוֹנוֹ יוֹעֵץ רַב־דֵּעַ.
שַׂר בּוּר שָׁאַל דְּבַר־מָה אֶת פִּיו –
וְהוּא עָנָה: “אֵינִי יוֹדֵעַ”.





– וּבְכֵן, עַל מָה תִּטּוֹל שְׂכָרְךָ?
עַל חֹסֶר־יֶדַע שֶׁגִּלִּיתָ?"" –
שָׁאַל הַבַּעַר בְּרִתְחָה.
אַךְ הֶחָכָם הֵשִׁיב: ""טָעִיתָ!





שְׂכָרִי הוּא שְׂכַר יְדִיעוֹתַי.
וְלוּ מַלְכִּי שִׁלֵּם לִי, רֵעַ,
עַל כָּל אֲשֶׁר אֵינִי יוֹדֵעַ,
כָּל אוֹצָרוֹ הָיָה לֹא דַי!"".

★



 
תְּשׁוּבָה כַּהֲלָכָה




“אוֹתִי מַרְגִּיז דָּבָר אֶחָד” –
לְרַעְיָתוֹ אָמַר הַמֶּלֶךְ:
""כִּי לֹא אוּכַל לִמְלוֹךְ לָעַד,
גַּם אִם אֶחְיֶה כִּמְתוּשֶׁלַח"".





אַךְ הַמַּלְכָּה עָנְתָה מִיָּד:
""לוּ הַמְּלָכִים מָלְכוּ לָעַד,
הֵן לֹא הָיָה בִּכְלָל תּוֹרְךָ בָּא:
כִּי עַל כִּסֵּא־הַמְּלוּכָה,
הָיָה עֲדַיִן בִּמְקוֹמְךָ,
יוֹשֵׁב פֹּה סָב־סָבוֹ־שֶׁל־סַבָּא!""

★



 
לֶקַח לְחַצְרָן




הָיָה לַמֶּלֶךְ אֵבֶל רָב:
נִפְטַר עָלָיו אֲהוּב־שָׂרָיו.





רָבִּים חָמְדוּ אֶת מִשְׂרָתוֹ –
וְעוֹד לִפְנֵי הַלְוָיָתוֹ,
חַצְרָן זָרִיז אֶחָד הֶחְלִיט
לִקְנוֹת לִבּוֹ שֶׁל הַשַּׁלִּיט.



הוּא בָּא וַיֹּאמֶר: ""רוּם־הוֹדְךָ,
הַאִם תַּסְכִּים בְּחַסְדְּךְ
שֶׁאֲמַלֵּא מְקוֹם הַשַּׂר
הַנַּעֲרָץ וְהַיָּקָר?""





עָנָה הַמֶּלֶךְ לַחַצְרָן:
“מַסְכִּים! דַּבֵּר עִם הַקַּבְּרָן!”.

 ★



 
דַּקַּת הַבּוֹרֵא
(מַעֲשִׂיָּה עֲמָמִית)




פְּלוֹנִי – נִרְאָה לוֹ בַּחֲלוֹם
כִּי הֶעֱלוּהוּ לַמָּרוֹם.





כֵּוָן שֶׁכָּךְ, הֵעֵז לִשְׁאוֹל
אֶת הַבּוֹרֵא הַכֹּל־יָכוֹל:





– “מָה בִּשְׁבִילְךָ מִילְיוֹן שָׁנָה?”
עָנָה: “דַּקָּה אַחַת קְטַנָּה”.



– “מָה בִּשְׁבִילְךָ מִילְיוֹן דּוּקַט?”
עָנָה הָאֵל: “מַטְבֵּעַ קָט”.





– “וּבְכֵן, הַרְשֵׁנִי בַּקָּשָׁה!”
עָנָה הָאֵל: “בְּבַקָּשָׁה!”



– ""תֵּן לִי, אֵלִי, מַטְבֵּעַ קָט!
עָנָה: “חַכֵּה דַּקָּה אַחַת!”

★



 
גַּם זוֹ לְטוֹבָה




סָבָה צַדֶּקֶת חֲכָמָה
תָּמִיד הוֹדְתָה לָאֵל,
אִם שְׁאָלוּהָ לִשְׁלוֹמָהּ,
הֵשִׁיבָה לַשּׁוֹאֵל:





""הוֹ, מֵחוּשַׁי – מַמָּשׁ סִגּוּף,
אַךְ לֹא אַלִּין חִנָּם!
תּוֹדָה לָאֵל: עוֹד יֵשׁ לִי גּוּף
כְּדֵי לְאַכְסְנָם!""

"
