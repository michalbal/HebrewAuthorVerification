,Title,Translator,Lang,Author,Text
0,עֻקְצֵי־מִקְצוֹעַ,,,חנניה ריכמן,"
 
מִקְצוֹעַ עָדִיף

בִּנְיוּ־יוֹרְק פָּקִיד־מוֹכֵר


נַעֲשָׂה פִּתְאֹם שׁוֹטֵר –


וְגִלָּה בְּגִלּוּפִין


אֶת סִבַּת הַחִלּוּפִין:

""שָׁם הַ’בּוֹס' הָיָה צוֹעֵק:


“הַקְּלִיֶּנְט – תָּמִיד צוֹדֵק!”


כָּאן – לֹא כָּךְ, בָּרוּךְ הַשֵּׁם


הַ’קְּלִיֶּנְט' – תָּמִיד אָשֵׁם!""

 
חֶשְׁבּוֹן עוֹבֵר־עֲבֵרָה וְשָׁב

""סְלַח! הֻחְזַקְתָּ כָּאן שָׁבוּעַ


לְאַחַר מוֹעֵד קָבוּעַ!


חָל מִשְׁגֶּה!"" – אָמַר סוֹהֵר


לָאָסִיר הַמִּשְׁתַּחְרֵר.

– “אֵין דָּבָר!” – הֵשִׁיב בְּנַחַת:


""טָעוּתְכֶם לָכֶם נִסְלַחַת:


תִּזְקְפוּ יִתְרַת־זְמַנִּי


עַל חֶשְׁבּוֹן בִּקּוּר שֵׁנִי!""

 
עֵצָה טוֹבָה

הַנֶּאֱשָׁם גִּמְגֵּם, כִּרְכֵּר –


וְהַשּׁוֹפֵט הִפְלִיט:


""אֵינְךָ יוֹדֵעַ לְשַׁקֵּר –


הַזְמֵן לְךָ פְּרַקְלִיט!""

 
בִּזְבּוּז יְרֻשָּׁה

פְּרַקְלִיט וָתִיק וּמְנֻסֶּה


פָּרַשׁ מִתְּחוּם הַמַּעֲשֶׂה


וְאֶת עִסְקוֹ מָסַר לַנֶּכֶד –


טִירוֹן צָעִיר בְּזוֹ הַמְּלֶאכֶת.

בָּא הַ’יּוֹרֵשׁ' לְבֵית הַסָּב


לְהִתְפָּאֵר בְּמַעֲשָׂיו:

""בָּרְכֵנִי, סַבָּא, כִּי נָחַלְתִּי


הַצְלָחָתִי הָרִאשׁוֹנָה:


בִּשְׁנֵי יָמִים חַסֵּל חִסַּלְתִּי


מִשְׁפַּט מַחְלֹקֶת נוֹשָׁנָה,


שֶׁדַּשְׁתָּ בּוֹ עֶשְׂרִים שָׁנָה!""

– “אֲבוֹי!” – הֵרִים הַסָּב תִּצְרַחַת:


""הֵן הוּא הוּרַשׁ לְךָ – לִהְיוֹת


הַכְנָסָתְךָ הֲכִי־מֻבְטַחַת


לְכָל חַיֶּיךָ, אִידִיּוֹט!""

 
לְמַעַן הַדִּיּוּק

צַלָּם צִלֵּם סַפְסָר יָדוּעַ


בִּמְלוֹא תִּפְאֶרֶת טִפּוּסוֹ;


הָאִישׁ חִיֵּךְ חִיּוּךְ צָנוּעַ


כְּשֶׁיָּדוֹ בְּתוֹךְ כִּיסוֹ.

הֵעִיר פְּלוֹנִי: ""טָעוּת־מַצְלֶמֶת!


לְשֵׁם שְׁמִירַת דִּיּוּק מֻחְלָט,


יֵשׁ לְצַלֵּם אֶת אִישׁ־הַחֶמֶד


כְּשֶׁיָדוֹ בְּכִיס־זוּלָת"".

 
הֶכֵּרוּת מִקְצוֹעִית

פְּרַקְלִיט אֶחָד טִיֵּל בָּרְחוֹב


עִם זוּגָתוֹ הַמְכֹעֶרֶת.


פִּתְאֹם חִיְכָה לוֹ מִקָּרוֹב


עַלְמָה יָפָה וּמְגֻנְדֶּרֶת.

– “מַה זֹּאת?” – הִקְפִּידָה בַּת־זוּגוֹ:


“וַדַּאי, יֶשְׁנָם דְּבָרִים בְּגוֹ”.

הָאִישׁ הִרְגִּישׁ מַחְנָק בַּלֹּעַ:


""חָלִילָה, מֹתֶק, אַתְּ טוֹעָה:


זוֹ הֶכֵּרוּת שֶׁבַּמִּקְצוֹעַ…""

– מִקְצוֹעֲךָ אוֹ מִקְצוֹעָהּ?""

 
הַפְּרַקְלִיט וְהַקַּצָּב

קַצָּב נִרְגָּז פָּרַץ לְחֶדֶר


לִשְׁכַּת פְּרַקְלִיט (דַּלְתּוֹ שֶׁל זוֹ


הָיְתָה סְמוּכָה לְאִטְלִיזוֹ):


""לַמְּדֵנִי פֶּרֶק חֹק וָסֵדֶר!


מַה דִּין הַכֶּלֶב־הַגַּנָּב:


כְּלוּם לֹא אַחְרַאי לוֹ אֲדוֹנָיו?""

– “כֵּן, אֲדוֹנִי!”


– ""אִם כָּךְ, הַתִּירָה


לִתְבּוֹעַ נֵזֶק: כַּלְבְּךָ


גָּנַב מִמֶּנִּי חֲתִיכָה


שֶׁל קֹתֶל־שׁוֹר.


שָׁוְיוֹ הוּא לִירָה!""

– כֵּן, זֹאת רַשַּׁאי אַתָּה לִדְרוֹשׁ"" –


סָח הַפְּרַקְלִיט בְּחֵן־שְׂפָתַיִם:


""וּבְכֵן, שַׁלֵּם לִי לִירָתַיִם –


שְׂכַר עֲצָתִי עוֹלֶה שָׁלֹשׁ!""

 
רֶמֶז שָׁקוּף

“שְׂכַר נִתּוּחִי הוּא אֶלֶף קְרוֹן” –


אָמַר חִירוּרְג לִ’גְבִיר'.


– “זֶה רַב מִדַּי!” – ""וּבְכֵן, אָדוֹן,


יֵשׁ עוֹד רוֹפְאִים בָּעִיר;

אֶצְלָם תִּמְצָא סִפּוּק שָׁלֵם:


הַרְבֵּה אֵינָם דּוֹרְשִׁים –


וְגַם אֶת זֹאת לֹא תְּשַׁלֵּם:


יִגְבּוּ מִן הַיּוֹרְשִׁים!""

 
הָרוֹפֵא וְהַחוֹלֶה

הָרוֹפֵא: ""… וְאִם אֶקְבַּע


צֹרֶךְ בְּנִתּוּחַ,


הֲתִתֵּן לִי עֲרֻבָּה


לְתַשְׁלוּם בָּטוּחַ?""

הַחוֹלֶה: ""וְאִם הוֹנִי


לֹא כָּל־כָּךְ בָּטוּחַ,


הֲתִמְצָא עוֹד, אֲדוֹנִי,


צֹרֶךְ בְּנִתּוּחַ?""

 
סַכִּין לֹא־מְסֻכָּן

רוֹפֵא נִכְנַס לִבְדּוֹק חוֹלָה.


פִּתְאֹם יוֹצֵא הוּא חִישׁ


מִן הַחוֹלָה אֶל בַּעֲלָהּ


וּמְבַקֵּשׁ… פַּטִּישׁ.

“לְמַה נִדְרַשׁ כָּזֶה צִיוּד?” –


שָׁאַל עַצְמוֹ הָאִישׁ;


אַךְ צַו־רוֹפֵא טָעוּן צִיוּת –


וּבְכֵן, הוּבָא פַּטִּישׁ.

הֵד הַמַּכָּה הַחֲזָקָה


הִגִּיעַ לַטְּרַקְלִין.


שָׁב הָרוֹפֵא בְּעוֹד דַּקָּה


וּמְבַקֵּשׁ… סַכִּין.

“סַכִּין???” – כָּאן בַּעַל־הָאִשָּׁה


זָעַק מֵחִיל וּדְוַי:


""מַה מְעוֹלֵל אַתָּה, רָשָׁע,


לְאֵשֶׁת־נְעוּרַי?""

צָחַק הַדּוֹקְטוֹר: ""לֹא בֻּלַּע


לַגְּבֶרֶת הַכְּבוּדָה:


פָּשׁוּט חִפַּשְׂתִּי תַּחְבּוּלָה


לִפְתּוֹחַ מִזְוָדָה!""

 
תַּרְגּוּם חָפְשִׁי

רוֹפֵא אָמַר לְאֵשֶׁת־גְּבִיר:


""אַמְבָּט פּוֹשֵׁר יוֹם־יוֹם,


וְהָעִקָּר – צַחוּת־אֲוִיר


וּבֶגֶד קַל בְּחֹם!""

– “נוּ, מָה אָמַר לָךְ הַרוֹפֵא?” –


הֵאִיץ בָּהּ בַּעֲלָהּ.


אַחַר שִׁקּוּל־בָּזָק יָפֶה,


הֵשִׁיבָה הַ’חוֹלָה':

""צִוָּה לָצֵאת לְחוֹף־הַיָּם


שֶׁבְּקִרְבַת הָרִים –


וְגַם לִתְפּוֹר לַזְּמַן הַחַם


תְּרֵיסַר בְּגָדִים קְרִירִים!""

 
הַרְגָּעָה

""אֱמוֹר לִי, דוֹקְטוֹר חֲבִיבִי,


מַה מַּצָּבוֹ שֶׁל לְבָבִי?""

חִיֵּךְ הַדּוֹקְטוֹר הַוָּתִיק:


""אַל תִּתְרַגֵּשׁ נָא, אֶחָא,


וּסְמוֹךְ עָלַי: לִבְּךָ יַסְפִּיק


לְכָל יְמֵי חַיֶּיךָ!""

 
דוֹקְטוֹרַיִם

בָּאֳנִיַּת־נוֹסְעִים אַחַת


הִפְלִיג לְאֵיזֶה אִי אַטְלַנְטִי


מַר שֶׁפֶר, דוֹקְטוֹר לְמִשְׁפָּט,


אָדָם צָעִיר וְאֶלֶגַנְטִי.

פִּתְאֹם שָׁמַע: ""בּוֹא, דוֹקְטוֹר, חִישׁ,


לִבְדּוֹק רַגְלָהּ הַמְחֻבֶּלֶת


שֶׁל הַנּוֹסַעַת גְּבֶרֶת קִישׁ:


הִיא נִתְקְלָה בְּסַף־הַדֶּלֶת!""

הוּא רָץ כַּחֵץ: בִּסְפִינָתָם


הִיא נֶחְשְׁבָה מַלְכַּת־הַיֹּפִי.


אַךְ כְּבָר קָדַם לוֹ דוֹקְטוֹר קְרַם –


מִן הַמָּכוֹן… הַפִילוֹסוֹפִי.

 
הַצָּעָה נְדִיבָה

“עֲקוֹר לִי שֵׁן! מַה שְּׂכַר־הַטֹּרַח?”


– “עֶשְׂרִים זָהוּב”.


– ""מָמוֹן שֶׁל קֹרַח!


מְחִיר כָּזֶה הוּא חַמְסָנִי


בִּשְׁבִיל טִרְחָה שֶׁל דַּקָּתַיִם!""


– ""אוּלַי, רָצוּי לַאֲדוֹנִי


שֶׁאֶעֶקְרֶנָּה שְׁעָתַיִם?""

 
שִׂיא פִּזּוּר־הַדַּעַת

פְּלוֹנִי, פְּרוֹפֶסוֹר מְפֻזָּר,


בִּקְצֵה הַתָּא הִצְנִיעַ שֶׁבֶת.


אֶל הַקָּרוֹן לְפֶתַע סָר


הַמְבַקֵּר שֶׁל הָרַכֶּבֶת.

לַשָּׁוְא פִּשְׁפֵּשׁ הָאִישׁ בַּכִּיס…


רִחֵם עָלָיו הַמְפַקֵּחַ:


""אַל תְּחַפֵּשׂ אֶת הַכַּרְטִיס:


בְּיָשְׁרְךָ אֲנִי בּוֹטֵחַ"".

– “לֹא בִּשְׁבִילְךָ אֲנִי עָמֵל” –


הַמְפֻזָּר אוֹתוֹ שִׁסֵּעַ:


""אֵיךְ בְּלִי כַּרְטִיס, לַעֲזָאזֵל,


אֵדַע לְאָן אֲנִי נוֹסֵעַ?""

 
נֵס

יֶשְׁנָם נִסִּים מִן הַשָּׁמַיִם.


פְּרוֹפֶסוֹר מְפֻזָּר אֶחָד


שָׁכַח לַחְלוֹץ הַנַּעֲלַיִם


בְּהִכָּנְסוֹ אֶל הָאַמְבָּט.

בְּדֶרֶךְ־נֵס, הַנַּעֲלַיִם


לֹא נִרְטְבוּ. אֵינִי מַגְזִים:


הַנֵּס הָיָה שֶׁבֵּינָתַיִם


שָׁכַח לִפְתּוֹחַ הַבְּרָזִים.

 
הוֹצָאָה “מְמֻלַּחַת”

ג’וֹן, מַלָּח צָעִיר, שׂוֹחֵחַ


עִם רֵעוֹ בְּבֵית־מַרְזֵחַ


וְסִפֵּר בְּהַרְחָבָה


עַל עִסְקֵי הָאַהֲבָה:

""רוֹשְׁשָׁה אוֹתִי הַפֶּתִי


זוֹ הַבְּלוֹנְדִית הַדַּקָּה:


שְׂכַר־חָדְשַׁיִם כְּבָר הוֹצֵאתִי


רַק לִכְתֹבֶת־קַעֲקַע!""

 
הַצַּד הַשֵּׁנִי שֶׁל הַמַּטְבֵּעַ

לְמָחֳרַת שְׁבִיתַת־הַנֶּשֶׁק


בִּקְשָׁה לְפֶתַע בַּחוּרָה


הַמְנַהֶלֶת אֶת הַמֶּשֶׁק


שֶׁיַּעֲלוּ לָהּ אֶת שְׂכָרָהּ.

“דַּוקָה עַכְשָׁו?” – תָּמְהָה הַגְּבֶרֶת:


""עִם תֹּם הַדְּחָק הַמִּלְחַמְתִּי


הֲרֵי יֵקַל לִמְצוֹא עוֹזֶרֶת!""


– “וְגַם לִמְצוֹא חָתָן, גְּבִרְתִּי!”

 
בְּקִצּוּר נִמְרָץ

“הַרְבֵּה אֵינֶנִּי מְדַבֶּרֶת” –


הִסְבִּירָה גְבֶרֶת לָעוֹזֶרֶת:


""זִכְרִי: נִפְנוּף כָּזֶה בַּיָּד –


הֲרֵיהוּ אוֹת לָךְ: “גְּשִׁי מִיָּד!”

– “כָּךְ גַּם אֲנִי נוֹהֶגֶת, גְּבֶרֶת” –


עָנְתָה בְּנַחַת הָעוֹזֶרֶת:


""כָּזֶה מִין קֹרֶץ בּעֵינַי –


הֲרֵיהוּ אוֹת לָךְ: “אֵין לִי פְּנַאי”.

 
אַחְרָאִית

עַלְמָה בִּקְשָׁה לְהִתְמַנּוֹת


לַעֲבוֹדָה בְּחֶשְׁבּוֹנוֹת.


הַמְנַהֵל שֶׁל הַמִּשְׂרָד


הִבִּיט עָלֶיהָ בַּחֲשָׁד.

""סִלְחִי לִי גְבֶרֶת: מִי יָעִיד


כִּי אַתְּ עוֹבֶדֶת אַחְרָאִית?""


עָנְתָה: ""יָעִיד עַל הַדָּבָר


מְנַהֲלִי לְשֶׁעָבַר:

בְּכָל מִקְרֵי הִסְתַּכְסְכוּת


בֵּין סַךְ־חוֹבָה לְסַךְ־זְכוּת


מְנַהֲלִי אָמַר תָּמִיד:


“אַתְּ, גְּבֶרֶת בַּתְיָה, אַחְרָאִית”.

 
וֶתֶק מִשְׂרָדִי

מַזְכִּיר כָּעַס עַל עִרְבּוּבְיָה:


""כְּלוּם נְיָרוֹת הֵם עֵדֶר?


כָּל תִּיק וָתִיק בְּתִיקִיָּה


צָרִיךְ לִהְיוֹת בְּסֵדֶר!""

אַךְ הַפָּקִיד הָרַשְׁלָנִי


מִיָּד עַצְמוֹ הִצְדִּיק:


""תִּיק זֶה – הֲרֵיהוּ, אֲדוֹנִי,


חָדָשׁ וְלֹא וָתִיק!""

 
וִכּוּחַ

בֵּין אַנְשֵׁי־מִקְצוֹעוֹת קָם וִכּוּחַ חָרִיף:


מִי עָדִיף?


סָח הוֹגֵה־הַדֵּעוֹת: ""לִי יִתְרוֹן מִכֻּלְּכֶם:


רַק אֲנִי מוֹצֵא שְׁבִיל בֵּין תִּלֵּי פִּלְפּוּלְכֶם"".

– “הַס!” – קָרָא הַשּׁוֹטֵר: ""לִי יִתְרוֹן מִכֻּלְּכֶם –


כִּי מַשְׁלִיט אֲנִי חֹק בְּחַיֵּי־בִּלְבּוּלְכֶם!""

– “שְׁטוּת!” – אָמַר הַחַקְלַאי: ""לִי יִתְרוֹן מִכֻּלְּכֶם –


כִּי אֲנִי, בִּמְחִילָה, מְגַדֵּל יְבוּלְכֵם"".

– “לֹא!” – הִרְעִים הַחַיָּל: ""לִי יִתְרוֹן מִכֻּלְּכֶם:


אִם לֹא זְרוֹעַ־עֻזִּי, מִי יָגֵן עַל גְּבוּלְכֶם?""

כָּךְ טָעַן כָּל אֶחָד וְתָבַע לוֹ יִתְרוֹן –


עַד שֶׁקָּם לְבַסּוֹף שַׂחֲקַן־תֵּאַטְרוֹן.

הוּא חִיֵּךְ וְאָמַר: ""רַב גְּמוּלִי מִגְּמוּלְכֶם –


כִּי יָכוֹל אָנֹכִי לְשַׂחֵק אֶת כֻּלְּכֶם!""

 
טַעַם פָּשׁוּט

אָמַר בְּרֹגֶז מְחַבֵּר


לְקוֹמִיקָן יָדוּעַ:


""בִּצּוּעֲךָ הָיָה חִוֵּר –


וְלֹא אָבִין מַדּוּעַ.

הֵן בַּחַיִּים אַתָּה מַפְלִיא


בְּעֶלֶז מְבַדֵּחַ –


וּבַקּוֹמֶדְיָה שֶׁלִּי


קוֹלְךָ אֵינוֹ שָׂמֵחַ"".

עָנָה הָאִיש לַמְחַבֵּר:


""לְכָךְ יֵשׁ טַעַם, אֶחָא:


""הֵן בַּחַיִּים אֲנִי אוֹמֵר


דְּבָרַי וְלֹא דְבָרֶיךָ!""

 
שִׂיא־הַמְּהִירוּת

נֶהָג פָּזִיז יָכוֹל לִדְהוֹר


בְּמֶשֶׁךְ דַּקָּתַיִם


כָּל־כָּךְ רָחוֹק – שֶׁיַּחֲזוֹר


רַק כַּעֲבוֹר שְׁנָתַיִם.

 
שֶׁלֶט קוֹלֵעַ

בַּכְּרַךְ תּוֹלִים שְׁלָטִים גְּדוֹלִים:


“סַע לְאִטְּךָ – כָּאן בֵּית־חוֹלִים!”

אֵי־שָׁם בִּכְפָר נִדָּח אֶחָד


הִמְצִיאוּ נֹסַח מְיֻחָד.

גַּם בּוֹ הָיוּ אַרְבַּע מִלִּים:


“סַע לְאִטְּךָ – אֵין בֵּית־חוֹלִים!”

 
כִּבּוּד־גּוֹמְלִין

בְּעֵינֵי נֶהָג נוֹסֵעַ,
הַצָּרָה – “בַּטְלָן פּוֹסֵעַ”;

בְּעֵינֵי אָדָם פּוֹסֵעַ,
הַצָּרָה – “קַטְלָן נוֹסֵעַ”.

 
חִידוֹת לַנּוֹסֵעַ וְלַפּוֹסֵעַ

אֵיזֶה רָץ


עוֹבֵר עַל הַמְּהִירוּת הַמֻּתֶּרֶת?


רַצְ־חָן.

*

אֵיזֶה אָח


דָּרוּשׁ לְכָל נֶהָג?


אַחְ־רָיוּת.

*

אֵיזוֹ רוּת


תִּשְׁמוֹר מִכָּל אָסוֹן?


זְהִי־רוּת.

*

אֵיזֶה פָּז


אֵינוֹ שָׁוֶה פְּרוּטָה?


נֶחְ־פָּז.

*

אֵיזֶה זַן


נִקְטָף בְּאִבּוֹ?


פַּחְ־זָן.

 
הַדְרָכָה מִקְצוֹעִית

גַּלָּב שָׂכַר שׁוּלְיָה חָדָשׁ,


נָתַן לוֹ תַּעַר וְלָחַשׁ:

""הִנֵּה לְמַד־נָא לְגַלֵּחַ


עַל פַּרְצוּפוֹ שֶׁל הָאוֹרֵחַ!


אַךְ הִזָּהֵר כַּהֲלָכָה –


וְאַל תַּחְתּוֹךְ אֶצְבָּעֲךָ!""

 
סִמַּן־הֶכֵּר

אָדָם נִכְנַס לְהִתְגַּלֵּחַ.


נָתַן עֵינָיו בּוֹ הַסַּפָּר:


""הוֹ, אֶת ‘אוֹרְחַי’ אֵינִי שׁוֹכֵחַ:


כְּבָר גִּלַּחְתִּיךָ בֶּעָבָר!""

– “לֹא!” – הֱשִׁיבוֹ הָאִישׁ: ""טָעִיתָ!


כָּאן לֹא הָיִיתִי מֵעוֹדִי!


זוֹ הַצַּלֶּקֶת שֶׁרָאִיתָ –


אוֹת־מִלְחָמָה הִיא, יְדִידִי!""

"
