,Title,Translator,Lang,Author,Text
0,פְּעֻלָּה וּבַטָּלָה,,,חנניה ריכמן,"


לַבַּטָּלָה – נִתַּן, רֵעִי,


לִמְצוֹא פִּתְרוֹן מַהֵר:


יֵשׁ לְרַכֵּז גְּבָרִים עַל אִי,


נָשִׁים – עַל אִי אַחֵר;



אָז הַנָּשִׁים וְהַגְּבָרִים


יֵצְאוּ כֻּלָּם לִבְנוֹת…""


– “לִבְנוֹת בָּתֵּי־הַמְּגוּרִים?”


– “לֹא, יְדִידִי – סְפִינוֹת!”

*

בִּשְׁבִיל עַצְלָן, חֲסִיד שְׁבִיתָה


בְּכָל יְמוֹת הַיֶּרַח,


חָבִיב הוּא עֹנֶשׁ־הַמִּטָּה


מֵעֲבוֹדַת־הַפֶּרֶךְ.

*

עַצְלָן סָבוּר כִּי אַב־כָּל־חַי


חַיָּב לוֹ דְמֵי־מִחְיָה –


אַךְ הַמִּסְכֵּן עָצֵל מִדַּי


בִּשְׁבִיל טִרְחַת־גְּבִיָּה.

*

“אָסוּר לִדְחוֹת לְיוֹם־מָחָר” –


אָמַר חוֹבֵק־יָדַיִם –


""כָּל עֲבוֹדָה, אֲשֶׁר אֶפְשָׁר


לִדְחוֹת לְמָחְרָתַיִם"".

*

אַחֲרִיתָם שֶׁל פְּעִילִים


הִיא אֲפִיסַת־כֹּחוֹת;


אַחֲרִיתָם שֶׁל מִתְבַּטְּלִים


הִיא אֲפִיסַת־מֹחוֹת.

*

מַגְדִּיר מֻשַּׂג הָאַבְטָלָה –


רָאוּי לוֹ לֹא לִשְׁכּוֹחַ –


כִּי בְּגֻלְגֹּלֶת רְגִילָה –


מִלְיוֹן תָּאִים־שֶׁל־מֹחַ.

*

מִסְפַּר חוֹמְדֵי טִרְחָה קָשָׁה


דַּי רַב הוּא, יְדִידִים.


רוֹצִים דֻּגְמָא? בְּבַקָּשָׁה:


אִגוּד מַעֲבִידִים.

*

“מָחָר” הֲרֵיהוּ מְפֻרְסַם


כְּיוֹם פּוֹרֶה מְאֹד:


בּוֹ עַצְלָנֵי־עוֹלָם כֻּלָּם


“יַתְחִילוּ” לַעֲבוֹד!

*

גַּם עֲבוֹדָה מְאֹד קַלָּה


נִהְיֵית סִיּוּט אָיֹם,


אִם הִיא מִפְּנֵי הַבַּטָּלָה


נִדְחֵית מִיּוֹם לְיוֹם.

*

הַמְפַגֵּר נוֹהֵג לְבְכּוֹת


עַל עֲבוֹדָה רַבָּה –


כִּי עֲבוֹדָה שֶׁל שְתֵּי שָׁעוֹת


עוֹשֶׂה הוּא בְּאַרְבַּע.

*

מִי שֶׁאוֹזְלוֹת לוֹ סְחוֹרוֹתָיו –


מוֹכְרָן בִּמְחִיר מֻגְדָּל;


מִי שֶׁאוֹזְלִים לוֹ כֹּחוֹתָיו –


מוֹכְרָם בִּמְחִיר מוּזָל.

*

הַמְקַוֶּה לִמְצוֹא לוֹ זְמַן


הוּא אוֹפְּטִימִיסְט קַל־רֹאשׁ:


הַזְמַן לְפֹעַל נֶאֱמָן


חַיָּב אָדָם לִכְבּוֹשׁ.

*

אַל תִּתְיָאֵשׁ מִנִּסָּיוֹן


כָּל עוֹד יָדְךָ פּוֹעֶלֶת:


יֵשׁ וּמַפְתֵּחַ אַחֲרוֹן


פּוֹתֵחַ אֶת הַדֶּלֶת.

*

עֲשׂוּ – כָּל עוֹד לֹא מְאֻחָר,


כָּל עוֹד הַיּוֹם גָּדוֹל:


אַל תִּשְׁכְּחוּ־נָא כִּי מָחָר


הַיּוֹם יִהְיֶה אֶתְמוֹל.

*

בְּדוֹר תַּחְרוּת וּמְרוּצִים


הכְרַח לִבְנֵי־אָדָם


לֹא לַעֲמוֹד, אִם הֵם רוֹצִים


לִשְׁמוֹר מַעֲמָדָם

*

עַצְלוּת – קָשֶׁה לְהַרְקִידָהּ


בְּתֹף וּמְצִלְתַּיִם:


כִּי גַם רִקּוּד הוּא עֲבוֹדָה


לְאִישׁ־הָעֲצַלְתַּיִם.

*

“הֲיִתָּכֵן?” – קָרְאָה קוֹנָה:


“מֵאָה פְּרוּטוֹת – בֵּיצָה קְטַנָּה?”



עָנָה לָהּ בַּעַל־הַמַּכֹּלֶת:


""זִכְרִי, גְּבִרְתִּי הַנִּכְבָּדָה,


כִּי הַבֵּיצָה לַתַּרְנְגֹלֶת –


זֶה יוֹם שָׁלֵם שֶׁל עֲבוֹדָה!""

*

הָעַצְלָן בּוֹלֵשׁ בְּלוּחַ –


שֶׁמָּא יֵשׁ בּוֹ חַג שָׁכוּחַ.

*

לַבַּטְלָן מַעֲשִׂיָּה


עֲדִיפָה מֵעֲשִׂיָּה.

*

סוֹף קַמְצָן – תַּשְׁלוּם־כִּפְלַיִם,


סוֹף עַצְלָן – כִּתוּת־רַגְלַיִם.

*

שְׂנוּאָתָה שֶׁל עַצְלָנוּת –


עֲבוֹדָה בְּקַבְּלָנוּת.

*

בַּטָּלָה אֵינָהּ מָנוֹחַ:


הִיא – עִנּוּי לְגוּף וָמֹחַ.

*

הָעַצְלָן הַמְפַגֵּר –


יַקְדִּימֶנוּ גַם חִגֵר.

*

אִם שׁוֹבֶתֵת יְמִינֶךָ,


חִישׁ תִּשְׁבּתְנָה גַם שִׁנֶּיךָ.

*

הַמַּרְבֶּה לְהִשְׁתַּכֵּר


לֹא יַרְבֶּה לְהִשְׂתַּכֵּר.

*

לְעַצְלָן יֵשׁ זְמַן בְּגֹדֶשׁ:


יֵשׁ שְלֹשִׁים “מָחָר” בְּחֹדֶשׁ.

*

הַפַּחְזָן הַמְמַהֵר –


אָץ וְרָץ… וּמְאַחֵר.

*

מְהִירָה מְלֶאכֶת־חֶפֶז –


וְאוּלָם עֶרְכָּה הוּא אֶפֶס.

*

פַּחְזָנִים הִנָּם טוֹבִים


רַק לִסְפּוֹרְט שֶׁל צֵיד־זְבוּבִים.

*

אִם בְּרֹגֶז, אִם בְּנַחַת –


רָץ הַחוּט אַחַר הַמַּחַט.

*

סוּס כּוֹעֵס עַל עֲגָלָה,


אַךְ מֻכְרָח לְגַלְגְּלָהּ.

*

אִם כַּפְתוֹר רִאשׁוֹן בִּלְבַּלְתָּ –


רְכִיסָה כֻּלָּהּ קִלְקַלְתָּ.

*

בְּבֵיתוּ שֶׁל הַקַּדָּר


סוֹעֲדִים מִכְּלִי נִשְׁבָּר.

*

“אַתָּה זָקוּק לַהֲלִיכָה!” –


פָּסַק רוֹפֵא חָדִישׁ.


“מַהוּ, אַגַּב, מִקְצוֹעֲךָ?”


“דַּוָּר” – עָנָה הָאִישׁ.

*

“הַסְבֵּר לִי, מָה הַהִגָּיוֹן?” –


תָּמַה הַמַּעֲסִיק:


""אַתָּה, חֲסַר־הַנִּסָּיוֹן,


תוֹבֵעַ שְׂכַר־וָתִיק?""



– ""הַהִגָּיוֹן פָּשׁוּט מְאֹד:


בְּלִי נִסָּיוֹן מַסְפִּיק


הֲרֵי קָשֶׁה לִי לַעֲבוֹד


יוֹתֵר מִלַּוָּתִיק!""

*

פּוֹעֵל פָּנָה לַמַּעֲבִיד:


""הַגְדֵּל, בְּבַקָּשָׁה,


אֶת מַשְׂכֻּרְתִּי לִזְמַן־עָתִיד:


נָשָׂאתִי לִי אִשָּׁה"".



הַ“בּוֹס” הַלֵּץ מִיָּד עָנָה:


""בָּחוּר, הֲלֹא תֵּדַע:


אֵינִי אַחְרַאי לִתְאוּנָה


מִחוּץ לָעֲבוֹדָה!""

*

חִירוּרְג קִבֵּל חֶשְׁבּוֹן־גַרַז'


עַל תִּקּוּנִים – וְהִתְרַתֵּחַ:


""אַתָּה מֵעֵז לִדְרוֹשׁ בַּרְנַשׁ,


יוֹתֵר שָׂכָר מִמְּנַתֵּחַ?""



הָאִישׁ חִיֵּךְ: ""חִירוּרְג עוֹבֵד


עַל דְּגָם־בְּרֵאשִׁית לְלֹא כָּל שֹׁנִי –


וּרְאֵה כָּמָּה דְגָמִים לוֹמֵד


שָׁנָה־שָׁנָה חִירוּרְג כָּמוֹנִי!""

*

חָרוּץ טוֹעֵן מַשָּׂא גָדוּשׁ;


עַצְלָן טוֹעֵן… כִּי הוּא חָלוּשׁ.

*

עצְלָן יוֹשֵׁב בְּבַיִת חַם –


אִם הֶחָרוּץ מֵבִיא פֶּחָם.

*

יְשַׁן עַצְלָן, וּשְׂרֹף זְמַנְּךָ:


אַתָּה יָשֵׁן עַל חֶשְׁבּוֹנְךָ!

*

עַצְלוּת שׁוֹאֶלֶת: “מָה עוֹשִׂים?”


עוֹנֶה לָהּ מֶרֶץ: “מַעֲשִׂים!”

*

יֵשׁ “לֶחֶם־בַּר”, יֵשׁ “לֶחֶם חַי” –


אַך לֹא תִּמְצָא שׁוּם “לֶחֶם־שַּׁי”.

*

הָאֶצְבָּעוֹת בִּזְמַן קַדְמוֹן


הָיוּ לְאִישׁ – יְסוֹד חֶשְׁבּוֹן.



וְגַם כַּיּוֹם, בִּזְמַן חָדִישׁ,


יִמְנַע כָּל אִישׁ מִשְׁגֶּה מֵבִישׁ,



אִם יְבַסֵּס חֶשְׁבּוֹנוֹתָיו


רַק עַל חֲמֵש אֶצְבְּעוֹתָיו.

*

גַּם הַמְּלָאכָה הַחֲבִיבָה


נִהְיֵית לְעֹל, אִם הִיא – חוֹבָה.

*

אִישׁ לֹא יַקְרִיב בִּשְׁבִיל אָחִיו


מַה שֶּׁיַּקְרִיב בִּשְׁבִיל תַּחְבִּיב.

*

יְחִי תַּחְבִּיב! תַּחְבִּיבָנוּת


שׁוֹמֶרֶת אִישׁ מֵעַצְבָּנוּת –


אַךְ מֵעַצְבֶּנֶת, כְּמוּבָן,


אֶת מִי שֶׁדָּר עִם תַּחְבִּיבָן.

*

“מַהוּ מֵיטַב אַקְלִים־תֵּבֵל?”


– “אַקְלִים־מִטָּה” – עָנָה עָצֵל.

*

עַצְלוּת הוֹלֶכֶת כֹּה לְאַט


שֶׁרִישׁ מַדְבִּיק אוֹתָה מִיָּד.

*

גַּם בִּמְנוּחָה – לֹא טוֹב הֶפְרֵז:


חוֹבֵב כֻּרְסָה מַרְבֶּה כָּרֵס.

*

מַה שֵּׁם יָאֶה לַ“אֲצִילִים” –


אַרִיסְטוֹקְרַטִים עֲצֵלִים,


חוֹמְדֵי זְלִילָה וָיַיִן?


שֵׁם “עֲצֻלָּה” בְּ“עַיִן”.

*

אֵין אֲנָשִׁים כָּל־כָּך רוֹצִים


לִהְיוֹת כָּל בֹּקֶר חָרוּצִים;


אֶלָּא שֶאֵין הֵם יְכוֹלִים


לִהְיוֹת כָּל בֹּקֶר עֲצֵלִים.

*

אֲפִילוּ גְדוֹל־הַבַּטְלָנִים,


שֶלֹּא יֵדַע בְּשׁוּם פָּנִים,


אֵיךְ לְמַלֵּא יוֹם־פְּנַאי אֶחָד –


אַדִיר חֶפְצוֹ לִחְיוֹת לָעַד.

*

לֹא קַל נִסּוּחַ הַמְלָצָה


עַל אִישׁ מֻכָּר לְמֶחֱצָה –


אַךְ מַה מִּסְכֵּן הוּא הַכּוֹתֵב


אִם הַבַּרְנַשׁ מֻכָּר הֵיטֵב!

*

אִם תִּתְפַּטֵּר, הַ“שֶּׁף” יִכְתּוֹב


כְּתָב־הַמְלָצָה יָפֶה וָטוֹב:


הוּא יַעֲשֶׂה זֹאת מִשִּׂמְחָה


שֶׁהִתְפַּטֵּר סוֹף־סוֹף מִמְּךָ.

*

“מַעֲבִידֵנוּ – לֹא הָגוּן!”


– “נָכוֹן” – עָנָה פָּקִיד שָׁנוּן –


“אַךְ הוּא הוֹגֵן”. – “הוֹגֵן? כֵּיצַד?”


– “הוּא לֹא־הָגוּן לְכָל אֶחָד!”

*

גַּם אִם “לִשְׁנַיִם תִּקָּרֵעַ”


מִמַּאֲמַץ הַיְגִיעָה,


עוֹד יִרְטְנוּ עָלֶיךָ, רֵעַ:


“מַדּוֹעַ לֹא לְאַרְבָּעָה?”

*

סִמָּן פָּשׁוּט מוֹכִיחַ, אֶחָא,


כִּי אֵין לָצֵאת יְדֵי כֻּלָּם:


לְכָל אֲשֶׁר תַּפְנֶה פָּנֶיךָ,


גַּבְּךָ – כְּלַפֵּי חֲצִי־עוֹלָם.

*
לוּ שְׂכַר סַפָּר בְּעַד תִּסְפֹּרֶת

נִתַּן לְפִי מִסְפַּר מִלָּיו,


כִּשְׂכַר סוֹפֵר בְּעַד סִפֹּרֶת –


הָיָה כִּיסוֹ מָלֵא זָהָב.

*

""בַּקַּע עֲצֵי־הַהַסָּקָה


בִּמְקוֹם לֵישֵׁב בַּעֲצַלְתַּיִם –


וְהָעֵצִים שֶׁתְּבַקַע


יְחַמְּמוּךָ פַּעֲמַיִם!""

*

הָעֲבוֹדָה – תְּרוּפָה יָפָה


לְמַצַּב־רוּחַ מֶלַנְכוֹלִי:


אַך יֵשׁ חוֹשְׁבִים כִּי הַתְרוּפָה


רָעָה כִּפְלַיִם מִן הַחֹלִי.

*

– ""כְּלוּם רוּת פֻּטְּרָה מִן הַמִּשְׂרָד


לְשֵׁם קִצּוּץ וָצֶנַע!""


– ""מִטַּעֲמֵי בְּרִיאוּת בִּלְבַד:


הַבּוֹס “חוֹלֶה” מִמֶּנָּה!""

*

עַלְמָה בִּקְּשָׁה לְהִתְקַבֵּל


לַעֲבוֹדַת מִשְׂרָד.


“בַּמֶּה” – שָׁאַל הַמְנַהֵל –


“כָּשְׁרֵךְ הַמְיֻחָד?”



– “עִקַּר־כֹּחִי – כִּשְׁרוֹן־פִּתְרוֹן” –


עָנְתָה לוֹ בְּחִיוּךְ:


""רַבּוֹת קִבַּלְתִּי פְּרָס רִאשׁוֹן


בְּעַד תַּשְׁבֵּץ סָבוּךְ""



הָאִישׁ צָחַק בְּמְלוֹא־גָרוֹן:


""זֶה בְּאֱמֶת, נֶחְמָד –


אַךְ לָנוּ כָּאן דָּרוּשׁ כִּשְׁרוֹן


דַּוְקָא לִשְׁעוֹת מִשְׂרָד"".



– “הוֹ, זֶה בְּסֵדֶר, אֲדוֹנִי!” –


הֵשִׁיבָה לוֹ מִיָּד:


""תָּמִיד טִפַּחְתִּי כִּשְׁרוֹנִי


דַּוְקָא בִּשְׁעוֹת מִשְׂרָד!""



""בּוֹס אָסַף אֶת הַפְּקִידוּת –


וְסִפֵּר חִדּוּד חָבוּט.



כָּל הַצֶּוֶת “הִתְפַּקַּע”


רַק אַחַת לֹא צָחֲקָה.



""מָה? – שָׁאַל הוּא מְאֻכְזָב:


“חוּשׁ־הוּמוֹר אוֹתָךְ עָזַב?”



– ""לֹא! אֲנִי אוֹתְךָ עוֹזֶבֶת:


שׁוּב לִצְחוֹק אֵינִי חַיֶּבֶת!""

*

פְּלוֹנִי דִירֶקְטוֹר שֶׁל חֶבְרָה


בְּעִיר אֲמֶרִיקָאִית,


בִּקֵּשׁ מֵאֵת הַמַּזְכִּירָה


לָצֵאת עִמּוֹ לְקַיִט.



עָנְתָה בְּנַחַת הָרִיבָה


לַגֶּבֶר הַסְפּוֹרְטִיבִי:


""אֲנִי אָמְנָם מַכְשִׁיר־כְּתִיבָה –


אוּלָם לֹא פּוֹרְטַטִיבִי!""

*

תַּעֲבוֹד עַד כְּלוֹת־הַכֹּחַ –


יִקְרְאוּ לְךָ “אֱוִיל”;


תַּעֲבוֹד בְּקֶצֶב נוֹחַ –


יִקְרְאוּ לְךָ “טַפִּיל”.

*

אִם הִפְסַדְתָּ – יְכַנוּךָ


“שְׁלוּמִיאֵל” וְ“לֹא־יִצְלַח”


אִם הִרְוַחְתָּ – יַחְשְׁדוּךָ:


“סַחַר־מֶכֶר מְלֻכְלָךְ”.

*

שְׁתֵּי שִׁיטוֹת־רִפּוּי גַּם־יַחַד


פּוֹעֲלוֹת בְּהַצְלָחָה:


גְּבִיר נִרְפָּא בְּבֵית־מִרְקַחַת


וְאֶבְיוֹן – בְּבֵית־מְלָאכָה.

*

אֵיזֶה גִיל מֵאִישׁ תּוֹבַעַת


הַנְהָלַת מִפְעָל גָּדוֹל?


דַּי־זָקֵן בִּשְׁבִיל לָדַעַת,


דַּי־צָעִיר בִּשְׁבִיל לִפְעוֹל.

*

אֵין שָׁנָה – שִׁעוּר קָבוּעַ:


אִם נִמְדוֹד לְפִי תָּכְנָה,


שְׁנַת בַּטְלָן הִיא רַק שָׁבוּעַ,


שְׁנַת יוֹצֵר – עֶשְׂרִים שָׁנָה.

*

לְחָרוּץ וּבַעַל־מֶרֶץ


כָּל מָקוֹם – סִכּוּי חָדָשׁ;


וּבִשְׁבִיל עַצְלָן כָּל אֶרֶץ –


“אַכְזָבַת חָלָב וּדְבַשׁ”.

*

אַכְזָבוֹת בְּלֵב אֵיתָן שָׂא


וַחֲזוֹר לַמַּעֲשֶׂה.


בְּעִבְרִית יָאֶה לְ“שַׁאנְסָה”


הַנִּקּוּד “שֶאֲנַסֶּה!”

*

לֹא מִקְרֶה שֶׁבִּשְׂפָתֵנוּ


חֵץ־שָׁעוֹן נִקְרָא מָחוֹג:


שֶהֲרֵי בִּמְדִינָתֵנוּ


בְּכָל רֶגַע חַג נָחֹג.

*

הַחַמָּה מְאֹד כּוֹעֶסֶת


עַל בְּרִיָּה לֹא־מְנֻמֶּסֶת,


הַפּוֹגֶשֶׁת אֶת זִיוָהּ,


בְּלִי שׁוּם בֹּשֶׁת בִּשְׁכִיבָה.

*

מֶרֶץ טוֹב, אִם הוּא מֻפְרָע,


מְחַפֵּשׂ פֻּרְקָן בְּרָע:


אִם אֵינוֹ יוֹצֵא לַפֹּעַל,


הוּא עָלוּל “לָצֵאת לַגֹּעַל”.

*

בִּשְׁבִיל עַצְלָן, מִשְׂרָד – מָקוֹם


שֶׁבּוֹ הוּא לָן… בִּשְׁעוֹת הַיּוֹם.

*

שֻׁלְחָן עִם בְּלִיל שֶׁל נְיָרוֹת


הוּא סַל־אַשְׁפָּה עִם מְגֵרוֹת.

*

פָּקִיד אֵחֵר בְּיוֹם רִאשׁוֹן.


הִסְבִּיר: “אֵחַרְתִּי קְצָת לִישׁוֹן”.



הַמְנַהֵל תָּמַהּ: ""וּבְכֵן,


גַּם בְּבֵיתְךָ אַתָּה יָשֵׁן?""

*

פָּקִיד חָדָשׁ בִּסְנִיף־מוֹסָד


גִּלָּה מַטְמוֹן־שָׁנִים:


גְּנִיזַת מֵאוֹת תִּיקֵי־מִשְׂרָד


בָּלִים וְנוֹשָׁנִים.



הוּא לֹא גָרַס מָסֹרֶת זוֹ –


לִשְׁמוֹר תִּיקִים בְּלִי סוֹף;


לָכֵן, בִּקֵּש מִמֶּרְכָּזוֹ


רְשׁוּת אוֹתָם לִשְׂרוֹף.



וְכֹה עָנְתָה הַמִנְהָלָה


בִּדְבַר אוֹתָם תִּיקִים:


""מֻתָּר לִשְׂרוֹף, אוּלָם תְּחִלָּה


עֲשׂוּ הֶעְתֵּקִים!""

*

“אִישׁ־סַחֶבֶת”, בְּיוּרוֹקְרַט


תַּכִּירוֹ בְּכָל מִשְׂרָד;


כִּי נִכָּר הוּא בְּכִסְאוֹ,


בְּכוֹסוֹ וּבְכַעֲסוֹ;



מִתְנַשֵּׂא עַל הַכִּסֵּא,


הוּא דוֹחֶה “מִצְוַת־עֲשֵׂה” –


וְכוֹעֵס עַל כָּל חוֹטֵא,


הַטּוֹרְדוֹ מִשְּׁתוֹת כּוֹס־תֵּה.

*
"
