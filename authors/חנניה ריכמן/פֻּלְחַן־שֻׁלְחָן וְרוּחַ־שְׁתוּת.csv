,Title,Translator,Lang,Author,Text
0,פֻּלְחַן־שֻׁלְחָן וְרוּחַ־שְׁתוּת,,,חנניה ריכמן,"
 
דַּיְּקָנוּת

“בֵּיצָה!” – הִזְמִין סוֹעֵד פְּלוֹנִי.


“בֵּיצָה!” – בִּקֵּשׁ סוֹעֵד שֵׁנִי.

שְׁלִישִׁי אָמַר בְּהַדְגָּשָׁה:


“בֵּיצָה טְרִיָּה, בְּבַקָּשָׁה!”

מֶלְצַר דַּיְּקָן קָרָא קְרִיאָה:


“שָׁלשׁ בֵּיצִים, אַחַת – טְרִיָּה!”

 
דִּבְרֵי טַעַם

רוֹפֵא דָגוּל, חָכַם־דִּיאֶטָה,


אָכַל דָּגִים בְּבֵית מַכָּר.


“אֲנִי גוֹרֵס” – אָמַר לְפֶתַע –


“כִּי לְדָגִים יָפֶה סֻכָּר”.

שָׁכֵן סַקְרָן שָׁאַל “מַדּוּעַ”?


(הָיָה זֶה לֶקַח כַּדָּאִי –


מִפִּי רוֹפֵא כָּל־כָּךְ יָדוּעַ


לִלְמוֹד ‘מַדּוּעַ’ מַדָּעִי)

מִיָּד הֵשִׁיב אוֹתוֹ חַכִּימָא:


“כִּי כָּךְ אוֹתָם הֵכִינָה אִמָּא!”


*
 
בְּדִיחָה מִימֵי הַ’צֶּנַע'

""בֵּיצָה שְׁלוּקָה אוֹ מְטֻגֶּנֶת,


דַּיְסַת־חָלָב עִם קְצָת סֻכָּר


וְכוֹס חַמְצִיץ עִם קְצָת שַׁמֶּנֶת!""


הִזְמִינָה גְּבֶרֶת מִמֶּלְצַר.

אַךְ הַמֶּלְצַר עָנָה בְּשֶׁקֶט


עַל פֵּרוּטָן שֶׁל הַמָּנוֹת:


""סְלִיחָה, בַּמֶּה גְבִרְתִּי עוֹסֶקֶת:


בְּהַזְמָנָה – אוֹ זִכְרוֹנוֹת?""

*
 
עֲגָבִים ו… עַגְבָנִיּוֹת (בְּדִיחָה מִימֵי־הַקִּצּוּב)

הַבַּעַל שָׁב בִּזְמַן־הַצֶּנַע


מֵעֲבוֹדָה. אִשְׁתוֹ – אֵינֶנָּה.


יָצָא לַגָּן וְהִתְבּוֹנֵן:


הִיא מִתְנַשֶּׁקֶת עִם שָׁכֵן.

– “אוֹי וַאֲבוֹי!” – צָרַח הַבַּעַל:


""אֵיךְ לֹא תֵּבוֹשִׁי, בַּת־בְּלִיַּעַל?


שָׁם – מְחַלְּקִים עַגְבָנִיּוֹת,


וְאַתְּ – עוֹסֶקֶת בִּשְׁטֻיּוֹת!""

*
 
מִכְתָּב

עוֹלֶה חָדָשׁ שֶׁלְּשׁוֹנוֹ


אֵינֶנָּה מְדֻיֶּקֶת,


כָּתַב מִבֵּית־הַהַבְרָאָה


אֶל זוּגָתוֹ הַ’יֶּקִית':

""לְהִכָּנֵס אֶל הַמַּזְלוּל


קָשֶׁה הָיָה תְּחִלָּה –


אוּלָם עַכְשָׁו אֲנִי הוֹלֵךְ


בַדֶּרֶךְ הַזְּלוּלָה"".

*

מַה בֵּין אוֹכֵל לְזוֹלֵל?


זֶה אוֹכֵל רַק בְּמִדָּה –


וְזֶה מוֹדֶה רַק בַּאֲכִילָה.


*

מַה בֵּין קַנִיבַּל לִכְאֵב־בֶּטֶן?


זֶה זוֹלֵל אֲנָשִׁים –


וְזֶה מַעֲנִישׁ זוֹלְלִים.


*

מַה בֵּין גַּנְדְּרָן לְגַרְגְּרָן?


אֵצֶל זֶה הָעִקָּר הַמְּעִיל


וְאֵצֶל זֶה הָעִקָּר הַמְּעִי.

*

מַה בֵּין קַל־רֶגֶל לְעַב־כֶּרֶס?


זֶה רוֹקֵד בְּכָל נֶשֶׁף –


וְזֶה נוֹשֵׁף בְּכָל רִקּוּד.

*

אֵיזוֹ מָנָה בִּסְעוּדַת־הַקְּרוּאִים


קוֹדֶמֶת לְכָל הַמָּנוֹת?


הַזְ־מָנָה.

*
 
מוּכָן וּמְזֻמָּן

פְּלוֹנִי, אַכְלָן וְגַרְגְּרָן,


שָׁמֵן וּבַעַל סַנְטֵרַיִם,


הֻזְמַן לְפַת־הַצָּהֳרַיִם


לְשֻׁלְחָנוֹ שֶׁל גְּבִיר קַמְצָן.

שָׁם לֹא שָׂבַע אוֹרְחֵנוּ נַחַת,


כִּי הַכִּבּוּד הָיָה חַלָּשׁ,


וְהוּא נִשְׁאַר רָעֵב מַמָּשׁ.

בַּסּוֹף אָמְרָה הַמְאָרַחַת:


""נִשְׂמַח מְאֹד, אָדוֹן נִכְבָּד,


אִם שׁוּב עִמָּנוּ פֹּה תִּסְעָד"".

– “זוֹ מַחְשָׁבָה מְאֹד מֻצְלַחַת!”


קָרָא הָאִישׁ: “נַתְחִיל מִיָּד!”

 
רְאָיָה נִצַּחַת

סָפֵק מִגִּיל סָפֵק מֵעֹגֶם,


קְבוּצַת־רֵעִים עָסְקָה בְּלֹגֶם.

אַחַר עֶשְׂרִים בְּרָכוֹת־עַל־כּוֹס,


שָׁבַת אֶחָד מִבְּנֵי־הַחֶבֶר.


שַׁתְיָן אַחֵר הִתְחִיל לִכְעוֹס:


“אֱמוֹר, עַכְבָּר אַתָּה אוֹ גֶבֶר?”

– “בָּרוּר שֶׁגֶּבֶר!” – סָח הָאִישׁ


בְּהֵעָלְבוֹ עַל רֶמֶז בִּישׁ.

אַךְ הַשַּׁתְיָן לֹא הִשְׁתַּכְנֵעַ:


“בַּמֶּה תּוֹכִיחַ הַדָּבָר?”


– “פָּשׁוּט מְאֹד” – עָנָה הָרֵעַ:


“אִשְׁתִּי פּוֹחֶדֶת מֵעַכְבָּר”.

 
אַמְצָאַת שַׁתְיָן

אָמַר שַׁתְיָן לַפֻּנְדָּקִי:


""אַל תִּתְנַכֵּל לְאַרְנָקִי!

לִדְרוֹשׁ תַּשְׁלוּם אֵינְךָ רַשַּׁאי:


יַ""שׁ בְּגִימַטְרִיָּה הוּא שַׁי!""

 
עִקָּרוֹן שֶׁל שִׁכָּרוֹן

שַׁתְיָן וָתִיק לִמֵּד טִירוֹן


הִלְכוֹת שְׁתִיָּה וְשִׁכָּרוֹן:

""סִמַּן־הֶכֵּר


לַמִּשְׁתַּכֵּר –


רְאוּת כְּפוּלָה שֶׁל הָעֵינַיִם.


הִנֵּה יוֹשְׁבִים מוּלֵנוּ שְׁנַיִם


כְּשֶׁתַּתְחִיל אוֹתָם לִרְאוֹת


כְּאַרְבָּעָה – יִהְיֶה זֶה אוֹת


שֶׁכְּבָר שִׁכּוֹר אַתָּה כְּלוֹט"".

– “סְלַח, אֲדוֹנִי” – פִּתְאוֹם שִׁסֵּעַ


בְּדֶרֶךְ־אֶרֶץ הַשּׁוֹמֵעַ


אֶת מַדְרִיכוֹ הַמְלֻמָּד:


“הֵן שָׁם יוֹשֵׁב רַק אִישׁ אֶחָד”.

 
הַלַּמְדָּן וְהַשַּׁתְיָן

סָח פְּלוֹנִי הַמְלֻמָּד


בְּאָזְנֵי שַׁתְיָן מוּעָד:

""בְּגִימַטְרִיָּה, בַּרְנַשׁ,


רַעַלְךָ הֲרֵיהוּ יַי""שׁ!""

“שְׁטוּת!” – עָנָה: ""מַה לִּי גִּימַטְרִיָּה?


הָעִקָּר הוּא – לְגִימָה טְרִיָּה!""

 
הַשַּׁתְיָן וְהַשּׁוֹטֵר

""מַה לְךָ כִּי תִּשְׁתַּטֵּחַ


עַל מִרְצֶפֶת הַכִּכָּר?


לֵךְ הַבַּיְתָה, הִתְפַּכֵּחַ!""


– ""עוֹד מְעַט, שׁוֹטֵר יָקָר!

כָּל הָעִיר עַכְשָׁו סוֹבֶבֶת


לְפָנַי כְּמִין רַכֶּבֶת:


כַּאֲשֶׁר יִקְרַב בֵּיתִי,


אֶכָּנֵס לְדִירָתִי!""


*
 
רֵיחַ נָדִיר

הַלַּיְלָה פָּג. הַבֹּקֶר אוֹר.


מִן הַפֻּנְדָּק יוֹצֵא שִׁכּוֹר.

פִּתְאֹם עוֹמֵד הוּא, מְרַחְרֵחַ…


“מוּזָר!” – פּוֹנֶה הוּא אֶל פְּלוֹנִי:


“הַגֵּד־נָא, מַהוּ זֶה הָרֵיחַ?”


“צַחוּת־אֲוִיר הִיא, אֲדוֹנִי!”

 
הַכֹּל שׁוֹתִין (לְפִי א. קָאוֹלי)

הָאֲדָמָה מֵרֹב צָמָא


תָּמִיד חוֹמֶדֶת לְגִימָה.

בְּתוֹךְ קַרְקַע שׁוֹתִים צְמָחִים:


הֵם בְּלִי שְׁתִיָּה אֵינָם פּוֹרְחִים.

וּמִי פִּלֵּל שֶׁיָּם עַצְמוֹ,


בִּמְחִילָתוֹ, יָכוֹל לִצְמוֹא?

אַךְ זוֹ עֻבְדָּה: לַעֲשָׂרוֹת


כָּל יָם בּוֹלֵעַ נְהָרוֹת.

וְהַחַמָּה – פַּרְצוּף שִׁכּוֹר –


שׁוֹתָה מֵי־יָם מִדּוֹר לְדוֹר…


אֵין בָּעוֹלָם פִּכְּחִים בְּ’כַּף':


גְּרוֹן כָּל יְצוּר צָמֵא, נִשְׂרָף.

וּבְכֵן, אִמְרוּ, צְבוּעִים: עַל מָה


חַיָּב אֲנִי לִסְבּוֹל צָמָא?

אִם לְגִימָה הִיא דִין כְּלָלִי,


בְּבַקָּשָׁה, מִזְגוּ גַם לִי!

מַה שֵּׁם יָאֶה


לְחֶשְׁבּוֹנוֹת שֶׁל שַׁתְיָן?


לְגִימַטְרִיָּה.


*


מַה שֵּׁם יָאֶה


לְמַשְׁקָאוֹת חֲרִיפִים?


מַמַּשְׁקָאוֹת.


*


אֵיךְ אֶפְשָׁר לְכַנּוֹת


“דִּיפְּלוֹמָה” שֶׁל שִׁכּוֹר מֻשְׁלָם?


תְּעוּדַת־גְּמַרְזֵחַ.


*


אֵיךְ אֶפְשָׁר לְכַנּוֹת


“קוֹקְטֵיל”?


עֵרֶב וּשְׁתִי.


*


אֵיזֶה שֵׁם אַחֵר


יָאֶה לְקוֹקְטֵיל?


שַׁעַטְנֵזֶל.

*

בְּאֵיזֶה גִיל


אֵין אָדָם עוֹמֵד עַל רַגְלָיו?


בְּגִיל..וּפִין.

 
גִּלְגּוּלֵי־לְגִימָה

אֵיךְ אֶפְשָׁר לְכַנּוֹת:


שִׂיחַת שַׁתְיָן עִם עַצְמוֹ?


מוֹנוֹלֹגֶם.

דּוּשִׂיחַ שְׁנֵי שַׁתְיָנִים?


דִּיאַלֹגֶם.

כּוֹס מַשְׁקֶה רִאשׁוֹן?


פְּרוֹלֹגֶם.

כּוֹס מַשְׁקֶה אַחֲרוֹן?


אֶפִּילֹגֶם.

 
כִּבּוּשׁ הַיֵּצֶר

הַשַּׁתְיָן פִּתְאֹם אָמַר:


""לֹא אֶשְׁתֶּה עוֹד – וְנִגְמַר!


הַמַּנְעוּל וְהַמַּפְתֵּחַ


יִשְׁמְרוּנִי מִמַּרְזֵחַ!""

שְׁתֵּי שָׁעוֹת יָשַׁב סָגוּר –


עַד שֶׁבָּא לִידֵי הִרְהוּר:


""כְּלוּם רָאוּי נָזִיר לְנֵזֶר,


אִם מַנְעוּל נִקְרָא לְעֵזֶר?


לֹא! לִלְחוֹם אֲנִי חַיָּב


גַּם בָּרְחוֹב וּפִתּוּיָיו:

בְּלִי מוֹרָא אֵצֵא הַחוּצָה –


וְגַם שָׁם בַּיַּ“שׁ אָקוּצָה!”

הוּא עוֹבֵר עַל חַלּוֹנוֹת,


שֶׁהֻצְּגוּ בָּהֶם יֵינוֹת –

וְנַפְשׁוֹ הַמִּתְמוֹגֶגֶת


נִצְחוֹנָהּ הָרַב חוֹגֶגֶת.

אָז חָשַׁק בְּרֹב עֻזּוֹ


לְהַרְאוֹת לַיַּ""שׁ בּוּזוֹ:

""אֶכָּנֵס לְבֵית־מַרְזֵחַ –


וְאֵצֵא מִשָׁם פִּכֵּחַ:

אַעֲמִיד מוּלִי בַּקְבּוּק –


וְאֶדְחֶנּוּ בְּלִי פִּקְפּוּק!""

הַבַּקְבּוּק עוֹמֵד פָּתוּחַ:


הַנָּזִיר יוֹשֵׁב בָּטוּחַ –

וְאוֹמֵר: ""אֶמְזוֹג כּוֹסִית!


אִישׁ כָּמוֹנִי לֹא תָּסִית!""

בַּכּוֹסִית עָלָה הַקֶּצֶף.


הַכּוֹסִית קָרְצָה בְּחֶצֶף.

קְצָת יָשַׁב הָאִישׁ דּוּמָם –


וְאָמַר ""רִבּוֹן־עוֹלָם!

הַבְלָגָה כָּל־כָּךְ מֻפְלֶגֶת,


שֶׁנַּפְשִׁי הַיּוֹם מַבְלֶגֶת –



כְּלוּם אֵינָהּ שָׁוָה שָׂכָר


כֹּה פָּעוּט כְּכוֹס־שֵׁכָר?""


*

מַה מְּבַדֵּחַ וּמַצְחִיק


אוֹרַח גַּרְגְּרָן!


בְּעוֹד שֶׁפִּיו אוֹמֵר: “מַסְפִּיק!”


עֵינָיו קוֹרְאוֹת: “הַדְרָן!”

*

שְׁנֵי מִינִים בַּקַּיְטָנִים:


אַכְלָנִים וְרַכְלָנִים.


רֹב גְּבָרִים הֵם “עַם לוֹעֵס”,


רֹב נָשִׁים הֵן “עַם לוֹעֵז”.


*

הַנָּשׂוּי שֶׁבָּא לְנֹפֶשׁ –


אֵיזֶה רֶגֶשׁ רַוָּקִי לוֹ:


מִדֵּי יוֹם מֵרוּחַ־חֹפֶשׁ


מִתּוֹסֵף לוֹ רֶבַע־קִילוֹ.


*

סָח אַבִּיר שֶׁל אַהֲבָה:


“חֲוָיוֹת – הֵן פְּרִי חַוָּה”;


סָח אִישׁ־יַיִן: ""חֲוָיוֹת –

חֲבוּיוֹת בְּחָבִיּוֹת"".
"
