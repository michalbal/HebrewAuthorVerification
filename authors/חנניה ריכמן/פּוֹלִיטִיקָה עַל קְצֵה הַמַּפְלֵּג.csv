,Title,Translator,Lang,Author,Text
0,פּוֹלִיטִיקָה עַל קְצֵה הַמַּפְלֵּג,,,חנניה ריכמן,"




נוֹאֵם צָעִיר אָמַר בְּיֹהַר:


“אֱמֶת הִיא בַּת־זוּגִי מִנֹּעַר!”


פּוֹלִיטִיקָה– “חֲבָל!” – הֵעִיר יָרִיב לֵצָן:


“כָּל־כָּךְ צָעִיר – וּכְבָר אַלְמָן!”

 
“דַּיֵּנוּ!”


בַּאֲסֵפַת הַבּוֹחֲרִים


בְּעִיר אֲמֶרִיקָאִית,


צַּיָּד־קוֹלוֹת דּוֹבֵר־שְׁקָרִים


אָמַר בִּנְאוּם־הַצַּיָּד:

""סָבִי הָיָה קָצִין בַּצִּי;


אָבִי – בְּחֵיל־יַבֶּשֶׁת;


דּוֹדִי נָפַל עַל כְּבוֹד אַרְצִי


בְּהֵאָבְקוּת נוֹאֶשֶׁת;

אָחִי הָדַף אֲוִירוֹנִים


מֵעַל לָאִי הַבְּרִיטִי –


וַאֲנָכִי שָׁלֹשׁ שָׁנִים


בִּשְּׁבִי־יַפַּן הָיִיתִי!""

– “וּבְכֵן” – שִׁסְּעוּ אֶת הַבַּדַּאי –


""יָכוֹל אַתָּה לָרֶדֶת:


מִשְׁפַּחְתְּךָ עָשְׂתָה כְּבָר דַּי


לְמַעַן הַמּוֹלֶדֶת!""

 
הַבְחָנָה דַּקָּה


שָׁאֲלָה אֶת אַבָּא בַּת:


“אַבָּא מָה זֶה רֶנָגַט?”

– ""רֶנָגַט קוֹרְאִים, בִּתִּי,


לְבוֹגֵד־הַבֶּגֶד,


הָעוֹבֵר מִמִּפְלַגְתִּי


לְמִפְלֶגֶת־נֶגֶד"".

– “אוֹ לְהֵפֶךְ?”


– ""לֹא בִּתִי!


יֵשׁ לִנְהוֹג פֹּה בֶּדֶק:


הָעוֹבֵר לְמִפְלַגְתִּי


יִקָרֵא גֵר־צֶדֶק"".


*
 
הַגְדָּרָה


שָׁאַל יַלְדּוֹן אֶת פִּי סָבוֹ:


""מָה זֹאת אוֹמֶרֶת: סְטַטוּס־קְווֹ?


עָנָה הַסָּב: ""זֶה שֵׁם הַבֹּץ,


בּוֹ הָעוֹלָם מוֹסִיף לִרְבּוֹץ"".

 

נֶגֶד “גִּרְסָא דְּיַנְקוּתָא”


אַגַּב מַסַּע־סִיּוּר הִגִּיעָה


קְבוּצָה שֶׁל “יַנְקִים” לַמָּקוֹם,


שֶּׁנִּתְפַּרְסֵם בִּקְרָב מַכְרִיעַ


בֵּין “הַצָּפוֹן” וְ“הַדָּרוֹם”.

–“רְאוּ!” – הִכְרִיז מוֹרֵה־הַדֶּרֶךְ,


אֲשֶׁר הָיָה “דְרוֹמִי” נִלְהָב –


""כָּאן צְבָא־דָּרוֹם אַמִּיץ־לֵבָב


הִכָּה אֶת “יַנְקִי” שׁוֹק עַל יֶרֶךְ!""

– “סְלִיחָה!” – קָרָא תַּיָּר נִדְהָם –


""פְּלִיטַת־לָשׁוֹן הִיא מִן הַסְּתָם:


הֲרֵי לָמַד כָּל בַרּ אוֹרְיָן כִּי


בַּקְּרָב הַזֶּה נִצַּח הַ“יַּנְקִי”.

– “שְׁמַע, לֹא כְּדַאי לְהַאֲרִיךְ!” –


שִׁסְּעוֹ הַ“גִּיד” בְּקוֹל רוֹצֵחַ:


""כָּל עוֹד אֲנִי פֹּה הַמַּדְרִיךְ,


הַיַּנְקִי כָּאן לֹא יְנַצֵּחַ!""

*
 
תְּשׁוּבָה נִצַּחַת שֶׁל מְנַצֵּחַ


לֹא פֶּה אֶחָד בָּעָם תֻּכַּרְנָה


זְכֻיּוֹת נוֹחֵל־הַנִּצָחוֹן:


גַּם פושׁ, גִבּוֹר הַקְּרָב עַל מַרְנָה


בַּזֹּאת נוֹכַח מִנִּסָיוֹן.

חוּג־שׁוֹלְלִים קָטָן קִפֵּחַ


זְכוּתוֹ שֶׁל פוֹשׁ כִּמְנַצֵּחַ –


וְעִתּוֹנַאי אֶחָד שָׁאַל:


“עִם מִי הַצֶּדֶק, גֶּנֶרַל?”

– “לֹא לִי לִשְׁפּוֹט. רַק זֹאת אֹמַר־נָא” –


עָנָה לוֹ פוֹשׁ: ""לוּ קְרָב־הַמַּרְנָה


בְּמַפַּלְתֵּנוּ נִסְתַּיֵּם,


אֲנִי הָיִיתִי הָאָשֵׁם"".

 
הֶשֵּׁג כָּפוּל


אִישׁ דַּל־כִּשְׁרוֹן, שֶׁנִּתְמַנָּה


נָצִיג בְּאֵיזוֹ מְדִינָה,


פָּגַשׁ יְדִיד שֶׁלּוֹ מִנֹּעַר


וְהִתְפָּאֵר בִּכְבוֹד הַתֹּאַר.

– ""לִי, בְּלִי סָפֵק, כִּשְׁרוֹן עָצוּם


לְתַפְקִידֵי יִצּוּג פּוֹלִיטִי"" –


אָמַר הָאִישׁ: ""תָּמִיד רָצִיתִי


לִהְיוֹת אוֹ קוֹנְסוּל – אוֹ לֹא כְלוּם"".

– “אָכֵן” – הֵעִיר שׁוֹמְעוֹ קְצָרוֹת:


“הִשַּׂגְתָּ שְׁתֵּי הַמַּטָּרוֹת!”

 
סִמַּן־הֶכֵּר


חוֹקֵר מַדָּע, אֲשֶׁר נָדַד


זְמַן רַב בְּתוֹךְ צִיָּה,


רָאָה בַּדֶּרֶךְ יוֹם אֶחָד


תַּבְנִית גַּרְדּוֹם־תְּלִיָה.

סָקַר הָאִישׁ חִדּוּשׁ־הַנּוֹף


בְּנַחַת אֲמִתִּית:


""בָּרוּךְ הַשֵּׁם, אֲנִי סוֹף־סוֹף,


בְּאֶרֶץ תַּרְבּוּתִית!""

 
פֶּלֶא בְעֵינֵי פֶּרֶא


בִימֵי מִלְחֶמֶת הָעוֹלָם


נִפְגַּשׁ תַּיָּר אֶחָד נֵיטְרָלִי,


חוֹקֵר הֲוַי אוֹכְלֵי־אָדָם


עִם רֹאשׁ שֶׁל שֵׁבֶט קַנִיבַּלִי.

שְׁמוּעַת מִלְחֶמֶת־הָעוֹלָם,


סוֹף־סוֹף הִגִּיעָה גַּם לְשָׁם.

הַקַּנִיבַּל כְּ’אִיש־’מִקְצוֹעַ'


הָיָה תָּאֵב מְאֹד לִשְׁמוֹעַ,


כֵּיצַד מַסְפִּיק צָבָא לִזְלוֹל


הַר־הֲרוּגִים כָּל־כָּךְ גָּדוֹל?

הַמְלֻמָד הִסְבִּיר לַבַּעַר


כִּי אִישׁ־תַּרְבּוּת אֵינוֹ בֶּן־יַעַר –


כִּי בְּאֵירוֹפָּה לֹא נָהוּג


לִזְלוֹל בְּשַׂר אוֹיֵב הָרוּג.

– “מִלְחַמְתְּכֶם, אִם־כֵּן, חִידָה לִי!” –


תָּמַהּ הַשַּׂר הַקַּנִיבַּלִי:


""לִרְצוֹחַ סְתָם, בְּלִי מַטָּרָה?


הֵן זוֹ בַּרְבָּרִיּוּת גְּמוּרָה!""

 
מִי קָדַם לְמִי?


רוֹפֵא־חִירוּרְג – אָמַּן־נִתּוּחַ,


פּוֹלִיטִיקַאי וְאִינְזֶ’נֶר


פָּתְחוּ אֵי־פַּעַם בְּוִּכוּחַ:


מְלַאכְתּוֹ שֶׁל מִי קְדוּמָה יוֹתֵר?

""דָּבָר פָּשׁוּט הוּא וּבָטוּחַ:


הֵן בְּרֵאשִׁית הָיָה נִתּוּחַ:


עִקּוּר צֵלָע מִגּוּף אָדָם"" –


סָח הָרוֹפֵא הַמְחֻכָּם.

בְּעוֹד חוֹגֵג אֶת נִצְחוֹנוֹ הוּא,


אֶת פִּיו הַמְּהַנְדֵס:


""הֵן לְאָדָם קָדַם הַנֵּס


שֶׁל יצִירַת עוֹלָם מִתֹּהוּ!

וּבְכֵן, רִאשׁוֹן הָיָה בַּנַּאי!"" –


סִיֵּם, גֵּאֶה מֵאֵין כָּמוֹהוּ.


אַף כָּאן הִתְקִיף הַמְּדִינַאי:


“וּמִי יָצַר אֶת כָּל הַתֹּהוּ?”

 
הָרָע בְּמִעוּטוֹ


דּוּקְרָב קָשֶׁה הָיָה סוֹעֵר


בֵּין שְׁנֵי מֻעֲמָדִים.


לְיַד קַלְפִּי, אֶזְרָח־בּוֹחֵר


אָמַר לַידִידִים:

""כְּשֶׁרָאִיתִי אֶת שְׁנֵיהֶם,


שָׂמַחְתִּי לַמַּזָּל


שֶׁרַק אֶחָד מִבֵּינֵיהֶם


יִהְיֶה נְצִיג־הַכְּלָל!""


*
 
סוֹד כָּמוּס




מֵאֲסֵפָה יָצָא אֶחָד.


נִגַּשׂ אֵלָיו אַחֵר:


""שָׁמַעְתָּ דְּבַר הַמֻּעֲמָד?


עַל מָה הוּא מְדַבֵּר?""

הָאִישׁ הִרְהֵר מְעַט: ""עַל מָה?


קָשָׁה לוֹמַר גַּם זֹאת!


הוּא כְּבָר דִּבֵּר שָׁעָה שְׁלֵמָה –


וְזֶה עֲדַיִן סוֹד!""



נוֹאֵם חוֹזֵר־עַל־הַדְּבָרִים


בַּאֲרִיכוּת רַבָּה


הִכְרִיז: ""דְּבָרַי נֶאֱמָרִים


בִּשְּׁבִיל הַדּוֹר הַבָּא!""



– “אֲבוֹי!” – קְרָא אֶחָד בַּדְחָן:


""נִכַּר מֵרֹב פְּנִינֶיךָ,


שֶׁלֹּא תָּזוּז מִן הַדּוּכָן
עַד בּוֹא מַאֲזִינֶיךָ!""

*

מָה מִתְבָּרֵר עִם סוֹף סוֹעֵר


שֶׁל הִתְנַגְּשׁוּת דֵּעִים?


אֱמֶת? חֲלִילָה! מִתְבָּרֵר


… מִסְפַּר הַנִּפְגָּעִים.

*

תָּמִיד לִפְנֵי הַבְּחִירוֹת


אֶל הָאֶזְרָח דוֹבְרִים קִירוֹת,


וְאַחֲרֵי הַבְּחִירוֹת –


הוּא מְדַבֵּר אֶל הַקִּירוֹת.

*

כְּרוּז־בְּחִירוֹת הִנּוֹ נִמְשָׁל,


בִּמְחִילָתוֹ לְקַרְנָבָל:


הַקַּרְנָבָל הוּא שִׂיא־פּוּרִים –


וְגַם הַכְּרוּז הוּא “סִפּוּרִים”.

 
זַעֲקַת הַבּוֹחֵר


""נְצִיג כָּל גּוּשׁ מַחְרִישׁ אָזְנַיִם


שֶׁהוּא מַצִּיל אוֹתִי! אוּלַי…


אַךְ מַי יַצִּיל אוֹתִי בֵּינְתַיִם


מֵעֵרֶבְרַב שֶׁל מַצִּילַי?""

*

מַהִי תַּעֲמוּלַת בְּחִירוֹת?


קוֹלֵי־קוֹלוֹת לְשֵׁם קוֹלוֹת.

*

מָה הֵם כְּרוּזֵי מִפְלָגוֹת?


לָשׁוֹן מִתְנַפֵּל עַל לָשׁוֹן.

*

מָה בֵּין מַנְהִיג דֶמוֹקְרַטִי


לְרוֹדָן?


זֶה מְנַצֵחַ בַּבְּחִירוֹת –


וְזֶה מְנַצֵחַ עַל הַבְּחִירוֹת.

*

מָה שֵׁם יָאֶה לְנִתּוּחֵי־


הַבְּחִירוֹת שֶׁל רוֹדָן?


בְּחִירוּרְגִיָה.

*

מָה הֵם הֶסְכֵּמֵי מִפְלָגוֹת?


מְקוֹמְבִּינַצְיוֹת.

*

מָה רוֹצָה קוֹאָלִיצְיָה?


לְחַלֵּק מֶמְשָׁלָל.

*

מָה רוֹצָה אוֹפּוֹזִיצְיָה?


לִגְרוֹם מֶמְשַׁלֶּכֶת.

*

אֵיךְ אֶפְשָׁר לְכַנּוֹת


דִּיּוּן שָׁקֵט בַּפַּרְלָמֶנְט?


פֻּלְמוּסִיקָה קַלָּה.


אֵיזֶה שֵׁם יָאֶה


לְאִישׁ הַשִּׁגְרָה הַמִּפְלַגְתִּית?


פְּרוֹגְרַמוֹפוֹן.

*

אֵיךְ אֶפְשָׁר לִקְרוֹא


דֶּמָגוֹג?


תַּעְתּוּעַמְלָן.

*

אֵיךְ אֶפְשָׁר לְכַנּוֹת


עִתּוֹן אוֹפּוֹזִיצְיוֹנִי?


בְּעִיטוֹן.


מָה בֵּין שָׁלוֹם לְמָדוֹן?


זֶה מַחְלִיד אֶת הַחֶרֵב –


וְזֶה מַחְרִיב אֶת הַחֶלֶד.

*

מָה בֵּין בּוֹרֵר לְמוֹשֵׁל קוֹלוֹנִיאַלִי?


זֶה מְיַשֵּׂב סִכְסוּכִים


וְזֶה מְסַכְסֵךְ יִשׁוּבִים.

*

מָה בֵּין כֶּלֶב־צַיִד לְאִימְפֶּרְיַלִיסְט?


זֶה דּוֹלֵק אַחֲרֵי רָץ


וְזֶה רָץ אַחֲרֵי דֶּלֶק.

*

מָה בֵּין עַם קוֹלוֹנִיאַלִי לְעַם אִימְפֶּרְיַלִיסְטִי?


זֶה מְבַקֵּשׁ זְכֻיּוֹת –


וְזֶה מְבַקֵּשׁ זִכְיוֹנוֹת.

*

מָה בֵּין לוּלְיָן לְפוֹלֵשׁ?


זֶה קוֹפֵץ עַל חֶבֶל מָתוּחַ –


וְזֶה קוֹפֵץ עַל חֶבֶל פָּתוּחַ.

*

מָה בֵּין הִתְפַּיְּסוּת לִכְנִיעָה?


זוֹ שְׁבִיתַת נֶשֶׁק –


וְזוֹ נְשִׁיקַת שֵׁבֶט.


מַהִי תַּרְבּוּת זְמַנֵּנוּ?


תַּקְצִיבִילִיזַצְיָה.

*

מָה זֹאת מִלְחֶמֶת־עֲצַבִּים מוֹדֶרְנִית?


מִלְחֶמֶת גּוֹג־מָגוֹג וְדֶמָגוֹג.

*

מָה הֵם שִׁדּוּרֵי־אִיּוּמִים


בַּמִּלְחָמָה הַקָּרָה?


אֶתֶרוֹרִיזְם.

*


מַהוּ מוּסָר רוֹדָנִי?


מוּסַר הוֹטֶנְטוֹטַלִיטַרִי.

*

מָה בֵּין כִימַאי לְפּוֹלִיטִיקַאי?


זֶה מֻמְחֶה לְכִימְיָה,


וְזֶה לִתְכָכִימִיָה.

*

מָה אֶפְשָׁר לוֹמַר


עַל רָשָׁע מְפֻרְסָם?


שְׁמוֹ הוֹלֵךְ לְפָנָיו


וַ“יִּמַח שְׁמוֹ” הוֹלֵךְ אַחֲרָיו.


בַּמֶּה דוּמָה “קַבָּלָה”


לִ“נְתִינָה בַּחֲזָרָה”?


זוֹ חָכְמַת הַנִסְתָּר


וְגַם זוֹ חָכְמַת הַנִּסְטָר.

*

מָה בֵּין נִמּוּק לְאֶגְרוֹף?


זֶה שִׁכְנוּעַ לוֹגִי


וְזֶה – זוֹאוֹלוֹגִי.

*

מָה בֵּין וִכּוּחַ לְתִגְרַת־יָדַיִם?


כָּאן סוֹתְרִים שִׁקּוּלִים –


וְכָאן שׁוֹקְלִים סְטִירוֹת.

*

מָה בֵּין מִצְבָּעוּת לְמַצְבִּיעִים?


אֵלֶּה צוֹבְעוֹת חֲלִיפוֹת


וְאֵלֶּה מַחְלִיפִים צְבָעִים.

*

מָה בֵּין דְּבוֹרִים לְ“דוֹבְרִים”?


אֵלֶּה יַשְׁמִיעוּ זִמְזוּם –


וְאֵלֶּה יָזֵמּוּ שְׁמוּעוֹת.

*

מָה עוֹשֶׂה פַּרְשָׁן־רַדְיוֹ?


מְדַבֵּר בְּכָל עֶרֶב –


וּמִתְעָרֵב בְּכָל דָּבָר.

*

אֵיךְ אֶפְשָׁר לְכַנּוֹת


קֻשְׁיוֹת־הֶבֶל?


קִשְׁקֻשְׁיוֹת.

*

אֵיךְ אֶפְשָׁר לְכַנּוֹת


גֵּרַת־הַנּוֹאֲמִים?


גִּמְגּוּמִי־לְעִיסָה.

*

אֵיךְ אֶפְשָׁר לְכַנּוֹת


רְכִילוּת עַל עַסְקָנִים?


זִכְרוֹנִיקָה עַסְקַנְדַלִית.


מָה בֵּין סוֹפֵר כַּלְכָּלִי לְצֶנְזוֹר?


זֶה מַבִּיעַ דַּעְתוֹ בְּמִסְפָּרִים –


וְזֶה מַבִּיעַ דַּעְתוֹ בְּמִסְפָּרַיִם.

*

מָה בֵּין מְנַהֵל נָבוֹן


לִבְּיוּרוֹקְרַט?


אֵצֶל זֶה הָעִקָּר – הַתְּפִיסָה,


וְאֵצֶל זֶה הָעִקָּר – הַטֹּפֶס.

*

מָה בֵּין תִּכְנוּן מַעֲשִׂי


לִבְּיוּרוֹקְרַטִי?


זֶה מִתְחַשֵּׁב גַּם בְּרוּחַ וְגֶשֶׁם –


וְזֶה מִתְחַשֵּׁב רַק בְּלוּחַ וְרֶשֶׁם.

*

מָה זֹאת פְּרוֹלֶטַרִיזַצְיָה?


הֲבָאַת בּוּרְגָּנוּת־זְעִירָה


לִידֵי הִתְפַּעֲלוּת.

*

מָה זֹאת מַהְפֵּכָה?


רַעְיוֹן עַרְטִילָאִי


בַּתַּרְגּוּם אַרְטִילֶרִי.

*

אֵיךְ אֶפְשָׁר לְכַנּוֹת


הַשְׁקָפוֹת שֶׁל פַּרַזִיט?


טַפִּילוֹסוֹפְיָה


מָה בֵּין שִׁוְיוֹן לִפְרוֹטֶקְצְיָה?


זֶה – כְּלָל גָּדוֹל


וְזוּ – קְלָלָה גְּדוֹלָה.

*

מָה בֵּין הִתְנַדְּבוּת לִפְרוֹטֶקְצְיָה?


זוֹ – הַקְרָבַת עֲסָקִים


וְזוֹ – הַעֲסָקַת קְרוֹבִים.

*

מָה בֵּין נַעֲנֶה לְמִשְׁתַּמֵּט?


זֶה מִתְנַדֵּב


וְזֶה מִתְנַדֵּף.

*

מָה בֵּין עוֹלֶה בַּרְרָן


לְעוֹלֶה חָלוּץ?


זֶה מַתְנֶה אֲזוֹרִים


וְזֶה אוֹזֵר מָתְנַיִם.


אֵיזוֹ דְּמוּת


יָאָה לִמְדִינָתֵנוּ?


הִתְקַ־דְּמוּת.

*

אֵיזוֹ שְׁבוּת


מֵבִיאָה כִּבּוּשׁ?


הִתְיַ־שְּׁבוּת

*

אֵיזוֹ שְׁטוּת


הִיא רֵאשִׁית־חָכְמָה לְהִתְיַשְׁבוּתֵנוּ?


הִתְפַּ־שְּׁטוּת.

*

אֵיזוֹ גְנוּת


הִיא שֶׁבַח גָּדוֹל לַמִּתְיַשְּׁבִים?


הִתְאַרְ־גְּנוּת.

*

אֵיזוֹ חָזוּת


נִתְּנָה לְיָד וְלֹא לְעַיִן?


הִתְאַ־חֲזוּת.

*

אֵיזוֹ רְשׁוּת


הִיא חוֹבָה לַחֲלוּצֵנוּ?


הִשְׁתַּ־רְשׁוּת.


אֵיזוֹ חַוָּה


דְּרוּשָׁה כָּעֵת לְכָל אָדָם בְּיִשְׂרָאֵל?


אַ־חֲוָה.

*

אֵיזוֹ רוּת


דְּרוּשָׁה לְכָל צָעִיר עִבְרִי?


בַּגְ־רוּת.

*

אֵיזוֹ חָנוּת


צָרִיךְ לְחַסֵּל בְּכִכַּר־הַמִּפְלָגוֹת?


נַצְ־חֲנוּת.

*

אֵיזֶה סִיס


אֵינוֹ עָף בְּקַו יָשָׁר?


תַּכְ־סִיס

*

אֵיזֶה סוּס


אֵינוֹ מֵבִיא אָדָם לְשׁוּם מָקוֹם?


הִ־סוּס

*

אֵיזוֹ סִיעָה


מוֹבִילָה קְדִימָה לְכָל הַדֵּעוֹת?


פְּסִי־עָה.


אֵיזֶה שֶׂה


הוּא גְדוֹל־הַמּוֹרִים?


מַעֲ־שֶׂה.

*

אֵיזֶה גְדִי


אֵינוֹ מוֹצֵא חֵן בְעֵינַי?


מִתְנַ־גְּדִי.

*

אֵיזֶה טוֹן


קוֹבֵעַ בַּפּוֹלִיטִיקָה?


שִׁל־טוֹן.

*

אֵיזוֹ סִבָּה


גוֹרֶמֶת הַרְבֵּה נְאוּמִים?


מְ־סִבָּה.

*

אֵיזֶה גַּנּוֹן


דָּרוּשׁ לִמְבֻגָּרִים?


מַנְ־גָּנוֹן.

*

אֵיזֶה גַן


יָכוֹל לִפְרוֹחַ בַּשָּׁמַיִם?


מִפְ־גָּן.

 
הַמִּסִּים – וְהַנִּסִּים

שְׁנֵי בְּנֵי־עִיר רַטְנוּ בְּיַחַד


עַל אוֹתָהּ צָרָה נִצַּחַת:

""הוֹי מִסִּים, מִסִּים, מִסִּים!


מְרוֹקְנִים אֶת הַכִּיסִים!""



וּפִתְאֹם – מִן הַשָּׁמַיִם


בָּא שִׁקְשׁוּק עֲשְׂרוֹת כְּנָפַיִם:

לְהָקוֹת שֶׁל חֵיִל־אֲוִיר


תִּמְרְנוּ בִּשְׁמֵי הָעִיר.

אוֹן עִבְרִי פָּרַץ־הִבְקִיעַ


אֶת הַדֶּרֶךְ לָרָקִיעַ;

הוּא כָּבַשׁ אוֹתוֹ – וְשָׂם


מִטְרִיַּת־מָגֵן לָעָם.



הִסְתַּכְּלוּ הַשְּׁנַיִם יַחַד –


וּפְנֵיהֶם קָרְנוּ מִנַּחַת:



""הוֹי נִסִים, נִסִים, נִסִים!


כַּדָאִים הֵם הַמִסִּים!""

*

יִעוּד רֹאשִׁי, שֶׁלֹּא קֻיַּם עוֹד,


שֶׁל הַקִּדְמָה הָעוֹלָמִית –


הִיא יְצִירַת תַּרְבּוּת דִּינַמִית


לְלֹא שִׁמוּשׁ בְּדִינַמִיט.

*

""נִקְיוֹן־מִדּוֹת שֶׁל אִישׁ פּוֹלִיטִי –


כֵּיצַד לִקְרוֹא לוֹ בְּעִבְרִית?""


כְּשֶׁנִּשְׁאַלְתִּי כָּךְ, עָנִיתִי:


“מַנְהִיגִיֶנָה צִבּוּרִית!”

*

אַף כִּי מִגִּיל־יַנְקוּת רִאשׁוֹן


אָפְיִי מְאֹד “צִיוִילִי”,


מִילִיטָרִיסְט אֲנִי מִלְּשׁוֹן:


“אִם אֵין אֲנִי לִי – מִי לִי?”

*

כָּל אִידֵאלִיוֹת – זָרָה


לְקַרְיֶרִיסְט וָתִיק:


אֶצְלוֹ “פּוֹלִיטִיקָה” גְּזוּרָה


מִשֹׁרֶשׁ “פֹּה־לִי־תִּיק”.

*

שִׁדּוּר מֶלֵא הֲפַכְפָּכוּת


גָּרַם לְהֶעָרָה:


הַתַּחֲנָה שִׁדְּרָה בְּלִי חוּט –


וְגַם בְּלִי חוּט־שִׁדְרָה!

*

רוֹדָן הוּא בַּעַל־אַלָּמוּת


שֶׁעַל עַמּוֹ גּוֹזֵר אִלְּמוּת.

*

רוֹדָן נִשְׁעָן עַל כִּידוֹנִים


וּבְּיוּרוֹקְרַט – עַל פְּקִידוֹנִים.

*

מַזְכִּיר וְ“רֹאשׁ” – יַחְדָּו פּוֹסְקִים:


זֶה מְסַכֵּם – וְזֶה מַסְכִּים.

*

הַמְּנַהֵל דּוֹחֶה בְּקַשׁ,


וְהַשַּׁמָּשׁ – בְּיָד מַמָּשׁ.

*

דָּרוּשׁ פֹּה נִיר, דָּרוּשׁ פֹּה גַן –


אַךְ לֹא דָרוּשׁ פֹּה שׁוּם נִרְגָּן.

*

בֵּין הַחוֹשְׁבִים עַצְמָם חוֹלְמִים


יֶשְׁנָם פָּשׁוּט מְנֻמְנָמִים.

*

עַכְשָׁו דָּרוּשׁ לוֹחֵם נָאוֹר:


עָבַר זְמַנּוֹ שֶׁל מִלְּחֲמוֹר.

*

אִם לֹא תִּתְ־קוֹף וְלֹא תֻּתְ־קַף,


תּוּכַל לִחְיוֹת עַד גִּיל קוֹף־כַּף.

*

דּוֹר־אַטוֹם – שִׁעְבּוּד לַדַּעַת,


הַגּוֹרֵר אִבּוּד־לָדַעַת.

*

מִי יִּתֵּן בִּנְיָן אַטוֹמִי


לְלֹא הֶרֶס אַנַטוֹמִי!

*

הַבּוֹנֶה מוֹצִיא רַעְיוֹן


מִן הַכֹּחַ אֶל הַפֹּעַל;


הַהוֹרֵס וְהַבִּרְיוֹן –


מִן הַכֹּחַ אֶל הַגֹּעַל.

*

לֹא קָשֶׁה לְפָרֵשׁ –


אַךְ קָשֶׁה לְפַשֵּׁר;


לֹא קָשֶׁה לְגָרֵשׁ –


אַךְ קָשֶׁה לְגַשֵּׁר.

*

הַחֵרוּת וְהַדְּרוֹר


הֵם שֵׁמוֹת נִרְדָּפִים –


בְּיִחוּד בְּמִשְׁטָר


רוֹדָנִים תַּקִּיפִים.

*

אַל נִשְׁכַּח: גַּם בְּדוֹר


דֵּמוֹקְרַטְיָה וּדְרוֹר


לֹא הֲמוֹן מַצְבִּיעִים


מְמַּנֶּה מַצְבִּיאִים.

"
