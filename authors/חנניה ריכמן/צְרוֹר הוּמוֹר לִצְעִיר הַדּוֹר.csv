,Title,Translator,Lang,Author,Text
0,צְרוֹר הוּמוֹר לִצְעִיר הַדּוֹר,,,חנניה ריכמן,"
הֲוָי חָדִישׁ – הוּא עֵסֶק בִּישׁ


זוּג חָדִישׁ – שְׁמוֹנֶה רַגְלַיִם


רְכוּבוֹת עַל גַּלְגַּלַּיִם.

* * * * *
אוֹתוֹת־הַזְּמַן

לְיַד רַמְזוֹר אָמַר לֵצָן:


""מַה סִּמְלִיִּים אוֹתוֹת־הַזְּמַן!



רַמְזוֹר רוֹמֵז בְּכָל אֲתַר:


“אָדֹם – אָסוּר, יָרֹק – מֻתָּר!”



כָּעֵת פּוֹרְצִים עוּלֵי־יָמִים


מַעֲצוֹרִים וּמַחְסוֹמִים:



כִּי הֵם חוֹשְׁבִים בְּכָל אֲתַר


שֶׁלַּ“יָּרֹק” – הַכֹּל מֻתָּר!



דּוֹר זֶה – זָרִיז כַּהֲלָכָה


בַּדֶּרֶךְ לַ“תַּכְלִית”:


בִּמְקוֹם סֻלָּם לַהַצְלָחָה,


חוֹמֵד הוּא מַעֲלִית.



בַּת דּוֹר יָשָׁן נָשְׂאָה נַפְשָׁהּ


אֶל עֶלֶם מְתֻקָּן;


וְהָעַלְמָה הַחֲדִישָׁה –


אֶל עֶלֶם מְמֻכָּן.

* * * * *

עַתָּה – בְּנֵי־נֹעַר מַפְתִּיעִים:


מַפְתִּיעַ עַד מְאֹד,


כַּמָּה מְעַט הֵם מֻפְתָּעִים


מִכָּל הָאַפְתָּעוֹת!

* * * * *

תִּקְוַת צָעִיר בְּכָל דָּבָר:


הַפְּרָס הַמַּכְּסִימַלִי.


תִּקְוַת זָקֵן לְמוּד־עָבָר:


הַקְּנַס הַמִּינִימַלִי.

* * * * *

יַלְדוּת הִיא גִיל שַׁעֲשׁוּעִים,


בַּגְרוּת הִיא גִיל זַעֲזוּעִים,


קְשִׁישׁוּת הִיא גִיל תַּעְתּוּעִים,


זִקְנָה הִיא גִיל גַּעְגּוּעִים.

* * * * *

זֶה דוֹר־נִמּוּס: אִם בַּת תַּשִּׁיר


סִפְרָהּ אוֹ יַלְקוּטָהּ,


מִיָד יַקְפִּיץ אוֹתָם אַבִּיר


אֵלֶיהָ בִּבְעִיטָה.

* * * * *

זֶה דוֹר־נִמּוּס: כְּשֶׁצָּרִיךְ


בַּ“סְּלֶנְג” הַצַּבָּרִי


לוֹמַר: “אַתָּה טִפֵּש” (אוֹ “פְּסִיךְ”),


אוֹמְרִים: “תִּהְיֶה בָּרִיא!”

* * * * *
דִּיּוּק מַדָּעִי

רָן לוֹמֵד בְּהַתְמָדָה


וְחוֹמֵד “לְשׁוֹן מַדָּע”:


בְּרֹאשׁוֹ הַמֻּנָּחִים –


כִּבְקֻפְסָה הֵם מֻנָּחִים!



וְהִנֵּה שִׁמְעוּ עַד־אָן


מַגִּיעָה לְשׁוֹן מַדְּעָן,


הַשּׁוֹמֵר דִּיּוּק־מֻנָּח


גַם בִּשְׁעַת חִידוֹן תַּנַ""ךְ!



רָן נִשְׁאַל בֵּין שְׁאֵלוֹת:


“מָה אֵרַע לְאֵשֶׁת לוֹט?”


הֶחֱזִיר בִּן־רֶגַע רָן:


“הִיא הָפְכָה כְּלוֹרִיד־נַתְרָן!”

* * * * *
נַעַר מוֹדֶרְנִי

תַּלְמִיד בֶּן שְׁתֵּים־עֶשְׂרֶה נִשְׁאַל,


אִם כְּבָר בָּחַר אֶת הַמִּקְצוֹעַ,


אֲשֶׁר יִלְמַד, כְּשֶׁיִּגְדַּל,


בְּבֵית הַסֵּפֶר הַגָּבוֹהַּ?



הֵשֵׁיב הַנַּעַר: ""אֵיךְ אֵדַע,


מַה חִדּוּשֵׁי־עָתִיד יָבִיאוּ?


אוּלַי, עַד כֹּה אַנְשֵׁי־מַדָּע


אֶת מִקְצוֹעִי עוֹד לֹא הִמְצִיאוּ?""

* * * * *
לַטִינִית

הַבְּחִינָה מְאֹד קָשְׁתָה,


וְדָן – נִרְגַּז מִן הַכִּתָּה בָּא.


– “לַטִינִית הִיא לָשׁוֹן מֵתָה?” –


שָׁאָל לְפֶתַע דָּן אֶת אַבָּא.



– “כֵּן” – הֶחֱזִיר הָאָב לַבֵּן.


שָׁקַע לוֹ דָנִי בְּהַרְהֶרֶת –


וְאַחַר־כָּךְ שָׁאַל: ""אִם כֵּן,


מַדּוּעַ הִיא אֵינָהּ נִקְבֶּרֶת?""

* * * * *

יַלְדָּה “מְעֻדְכֶּנֶת”


אִם רוֹצֶה בּוֹחֵן לִבְחוֹן


יְדִיעָה שֶׁל נִיב נָכוֹן,


הוּא מַצִּיעַ לְהַשְׁלִים


הַתְחָלַת צֵרוּף־מִלִּים.



“רוּת” – אָמַר הָאָב לַבַּת:


""נָא הַשְׁלִימִי “הֲשָבַת…”!


הוּא חָשַׁב כִּי הִיא תֵּדַע:


“הֲשָׁבַת הָאֲבֵדָה”.



אַךְ הֻשְׁפַּע מֹחָהּ שֶׁל רוּת


מִקְּרִיאָה בָּעִתּוֹנוּת;


וּמִיָּד קָרְאָה הַבַּת:


“הֲשָׁבַת – אוֹ לֹא שָׁבַת?”

* * * * *
יֶלֶד מְעֻדְכָּן

– “הַתְקַבֵּל תּוֹסֶפֶת־יֹקֶר?” –


שָׁאָל אֶת אַבָּא דָּן בַּבֹּקֶר.


– “וַדַּאי!” – עָנָה לוֹ: ""הֵן נִצְמַד


שְׂכַר כָּל עוֹבֵד אֶל הַמַּדָּד"".



– “יָפֶה!” – אָמַר לְאַבָּא דָּנִי:


""זֶה דִין צוֹדֵק. וּבְכֵן, סְבוּרַנִי


כִּי מִן הַצֶּדֶק שֶׁיֻּצְמַד


גַּם סַךְ דְּמֵי־כִּיס אֶל הַמַּדָּד!""

* * * * *

“שְׁאַל, בְּנִי, שְׁאַל!”


“הַסְבֵּר לִי, אַבָּא” – סָח יַלְדּוֹן:


“כֵּיצַד פּוֹעֵל הַטֶּלֶפוֹן?”


עָנָה לוֹ: ""צַר לִי, צַר, יַלְדִּי:


זֹאת לֹא לָמַדְתִּי מֵעוֹדִי!""



שָׁאַל הַבֵּן: ""מַה סוֹד הַחֹק


שֶׁכָּל אִילָן – צִבְעוֹ יָרֹק?""


עָנָה: ""לָמַדְתִּי זֹאת, יַלְדִּי,


אַךְ כְּבָר שָׁכַחְתִּי תַּלְמוּדִי!""



הִקְשָׁה הַבֵּן קֻשְׁיָה שׁוֹנָה:


“מָה הַמֶּרְחָק עַד הַלְּבָנָה?”


עָנָה לוֹ אַבָּא: ""סְלַח, יַלְדִּי:


פְּרָט זֶה אֵינֶנּוּ בְּיָדִי!""



נָדַם הַיֶּלֶד, מְאֻכְזָב.


– “שְׁאַל!” – עוֹדֵד אוֹתוֹ הָאָב.


""שְׁאַל, יַלְדִּי, בַּקֵּשׁ מֵידָע!


אִם לֹא תִּשְׁאַל – כֵּיצַד תֵּדָע?""

* * * * *
אַכְזָבָה

יַלְדָּה בַּת שְׁתֵּים־עֶשְׂרֶה חוֹזֶרֶת


מִסּרֶט־בֹּקֶר, הַמֻּקְרָן


לְלֹא־הֶפְסֵק. – “יָפֶה הַסֶּרֶט?” –


שׁוֹאֵל אָחִיהָ הַסַּקְרָן.



– “לֹא!” – הִיא עוֹנָה לוֹ – ""הִתְאַכְזַבְתִּי!


הָעֲלִילָה מְאֹד טִפְּשִׁית –


וְרַק בְּקֹשִׁי רַב יָשַבְתִּי


עַד גְּמָר הַפַּעַם הַשְּׁלִישִׁית!""

* * * * *
פְּלִיאָה

צוֹפֵה־קוֹלְנוֹעַ מְפַהֵק,


תּוֹהֶה וּמִתְפַּלֵּא:


""הִנֵּה רְאוּ: הַסֶּרֶט רֵיק –


וְהָאוּלָם מָלֵא!""

* * * * *

מַה מַּקְסִימָה בְּ“טֶלֶסְקוֹפּ”


כּוֹכֶבֶת מְפֻרְסֶמֶת!


אוּלָם דְּמוּתָהּ בְּ“מִיקְרוֹסְקוֹפּ” –


הַרְבֵּה פָּחוֹת קוֹסֶמֶת.

* * * * *

אֶת הָרָחוֹק מַקְלֵט מַקְרִיב,


אַך בֵּין קְרוֹבִים מֵבִיא רַק רִיב.

* * * * *

יֵשׁ לְכָל גַּל מִן הַגַּלִּים


מַעֲרִיצִים – וְשׁוֹלְלִים.


בֵּינָם פּוֹרֵץ סִכְסוּךְ אַלִּים –


וּמִלְחַמְתָּם “מַכָּה גַּלִּים”.

* * * * *
פִּלְאֵי הַמַּדָּע

יַלְדּוֹן בֶּן־עִיר – הָיָה לוֹ חֵשֶׁק


לִרְאוֹת קִדְמָה מִשְׁקִית בַּכְּפָר,


וְכַאֲשֶׁר בִּקֵּר בְּמֶשֶׁק,


גִּלָּה עִנְיָן בְּכָל דָּבָר.



הֶרְאוּ לוֹ רֶפֶת מְשֻׁכְלֶלֶת,


שֶׁבָּהּ חוֹלֵב פָּרוֹת חַשְׁמַל.


“אֲנִי מֵבִין” – אָמַר הַיֶּלֶד:


""יוֹתֵר חַשְׁמַל – פָּחוֹת עָמָל!



וְאִם בְּדֶרֶךְ מְמֻכֶּנֶת,


נֶחְשָׂךְ כָּל טֹרַח מְיֻתָּר,


וַדַּאי בְּרֶפֶת מְעֻדֶכֶּנֶת –


חֲלַב־פָּרוֹת הוּא מְפֻסְטָר?""

* * * * *
סוֹד הַחַשְׁמַל

מוֹרֶה שָׁאָל בְּבֵית־הַסֵּפֶר:


“אֶפְרַיִם, מַה הוּא זֶה חַשְׁמַל?”


– “אֶ… אֶ… יָדַעְתִּי וְשָׁכַחְתִּי” –


גִּמְגֵּם בְּפַחַד הַנִּשְׁאָל.



פְּנֵי הַמּוֹרֶה קָדְרוּ לְפֶתַע,


וְהוּא קָרָא בַּחֲרָדָה:


""אוֹי וַאֲבוֹי! אָמְנָם שָכַחְתָּ?


הוֹ, מָה עוֹלַלְתָּ לַמַּדָּע!



אָתָּה – יָחִיד שֶׁפִּעֲנַחְתָּ


בִּמְלוֹא־עוֹלָם מַהוּת חַשְׁמַל;


וְגַם אַתָּה פִּתְאֹם שָׁכַחְתָּ!


מַדָּע אֻמְלָל וּבִיש מַזָּל!""

* * * * *
פְּרָס מַחְטִיא

– בְּנִי, הִתְבַּיֵּשׁ נָא! מָה עוֹלַלְתָּ?


לְךָ הִבְטַחְתִּי מְכוֹנִית


כִּפְרָס־לִמּוּד – אולָם נִכְשַׁלְתָּ


בִּבְחִינָתְךָ הָעִיּוּנִית.



זוֹ תּוֹפָעַת רִשּׁוּל אוֹ אֹדֶשׁ!


מֹחִי אֵינֶנּוּ מַשִּׂיגָהּ!


בַּמֶּה עָסַקְתָּ כָּל הַחֹדֶשׁ?""


– “אֲנִי לָמַדְתִּי… נְהִיגָה!”

* * * * *
בֵּן חַסְכָן

""הַאִם אַתְּ, אִמָּא, מְרֻצָּה


שֶׁבִּשְׁבִילֵךְ חָסַכְתִּי לִירָה?""


– ""וַדַּאי! אוּלָם אֲנִי רוֹצָה


לָדַעַת, אֵיךְ? אוּלַי תַּסְבִּירָה?""



– ""הִבְטַחַתְּ לִירָה לִי שִׁלְשׁוֹם,


אִם אֲתַקֵּן צִיּוּן שְׁנָתִי רָע.


בְּחִינָתִי הָיְתָה הַיּוֹם.


וּבְכֵן, חָסַכְתִּי לָךְ הַלִּירָה!""

* * * * *
מַפְתֵּחַ־כָּבוֹד

""נָתַתְּ מַפְתֵּחַ מְיֻחָד


מִן הַדִּירָה לִבְנֵךְ הַנַּעַר?


בְּמוֹ־יָדֵךְ יָצַרְתְּ מִטְרָד!"" –


אָמְרָה לָאֵם שְׁכֶנְתָּה בְּצַעַר.



הָאֵם חִיְּכָה: ""זֶה פַּחַד־שָׁוְא!


מַפְתֵּחֵ זֶה מֵבִיא תּוֹעֶלֶת:


בְּנִי מִתְפָּאֵר בּוֹ בֵּין רֵעָיו –


אַךְ הוּא אֵינוֹ מַתְאִים לַדֶּלֶת!""

* * * * *
שֵׁרוּת סָדִיר

פְּלוֹנִי נִכְנַס לְמַעֲלִית.


הַנַּעֲרוֹן בַּפֶּתַח,


“הַמַּעֲלֶה וְהַמּוֹרִיד”,


קָרָא “בַּלָּשׁ” רַב־מֶתַח.



הָאִישׁ הִבִּיט עַל הַשָּעוֹן.


רוּחוֹ קָצְרָה, נִרְגָּזָה.


נִשְׁמַע רִשְׁרוּשׁ דַּפֵּי־סִפְרוֹן.


הַמַּעֲלִית לֹא זָזָה.



“מָתַי עוֹלָה הַמַּעֲלִית?” –


שָאַל הָאִישׁ בְּגַעַר.


– “בְּסוֹף כָּל פֶּרֶק!” – חִישׁ הִפְלִיט,


אַגַּב קְרִיאָה, הַנַּעַר.

* * * * *
נִמּוּס

""יְסוֹד נִמּוּס – הוּא אֹרֶךְ־רוּחַ.


לְמַד שֵׁרוּת אָדִיב!"" – הֵעִיר


זַבָּן וָתִיק, אַגַּב וִכּוּחַ,


לְמִתְלַמֵד, בָּחוּר צָעִיר.



– “דַּי! מוּסָרְךָ עָלַי לְטֹרַח!” –


עָנָה הַנַּעַר בְּרִתְחָה:


""וְכִי אֵינִי אָדִיב דֵּי־צֹרֶךְ,


שׁוֹטֶה זָקֵן שֶׁכְּמוֹתְךָ?""

* * * * *
בְּאוֹטוֹבּוּס

אִישׁ צָעִיר מָסַר לִגְבֶרֶת


מְקוֹמוֹ לְיַד אֶשְׁנָב –


כִּי הָרוּחַ הַגּוֹבֶרֶת


הִצְלִיפַתּוּ עַל פָּנָיו.


סָח זָקֵן בְּאוֹטוֹבּוּס,


שֶהָיָה מְאֹד עָמוּס:


""אִם לַנֹּעַר יֵשׁ נִמּוּס,


הוּא שׁוֹמְרוֹ כְּסוֹד כָּמוּס!""

* * * * *
אֵם מוֹדֶרְנִית

גַם קַלֵּי־חֶשְׁבּוֹנוֹתָיו


דָּן תָּמִיד עוֹרֵךְ בִּכְתָב.


הוּא טוֹעֵן: “חִשּׁוּב בַּמֹּחַ” –


מְסֻבָּךְ הוּא וְלֹא נוֹחַ.



נִמְלְכָה אִמּוֹ שֶׁל דָּן


לְלַמְּדוֹ תַּכְסִיס קָטָן:


""בְּנִי, הַפְעֵל “עֵינֵי־הָרוּחַ” –


וְדַמֵּה לִכְתּוֹב עַל לוּחַ!



הֲבִינוֹתָ? הִתְכּוֹנֵן!


עֲצוּמוֹת עֵינֶיךָ?"" – “כֵּן”


– ""הֲרוֹאוֹת עֵינֵי־רוּחֶךָ


אֶת הַלּוּחַ לְפָנֶיךָ?""



– כֵּן, מַמָּשׁ כְּבַחֲלוֹם!""


– ""וְעַכְשָּו דַמֵּה לִרְשׁוֹם!


הֲרָשַׁמְתָּ עַל הַלּוּחַ


הַסְּפָרוֹת בְּ“גִּיר־הָרוּחַ?”



– “לֹא!” – “מַדּוּעַ, בֵּן יַקִּיר?”


– “לֹא מָצָאתִי אֶת הַגִּיר!”

* * * * *
“גַ’זְבַּךְ”

“בָּנַי” – סִפֵּר לַפְּסִיכוֹלוֹג


הָאָב הַמְרֻגָּז –


“מִתְגַ’זְזִים”: קוֹלְטִים כִּסְפוֹג


בּוּלְמוּסִיקָה שֶׁל גַ’ז!""



– “קְנֵה תַּקְלִיטֵי־מוֹפֵת לָרֹב!” –


הִמְלִיץ הָאִישׁ לָאָב.


בְּהִזְדַּמְּנָם שֵׁנִית בָּרְחוֹב,


שָׁאַל עַל נְעָרָיו.



– “אֲבוֹי!” – גָּנַח הָאָב: ""שְׁכֵנַי


בָּאִים לִרְאוֹת בְּסָךְ


לַהֲטוּטֵי כִּרְכּוּר בָּנַי


לְקוֹל תַּקְלִיט שֶׁל בַּךְ!""

* * * * *
אֶמְצָעִי־בְּטִיחוּת

הָאֵם חָזְרָה – וְהִיא שׁוֹאֶלֶת


אֶת הַ“שְּׁמַרְטַף” בְּתִמָּהוֹן:


""מָה? אַתְּ סִלַּקְתְּ הַמַּחֲצֶלֶת


מִתַּחַת עֶרֶשׂ־הַיַּלְדּוֹן?""



– “כֵּן, הִיא עָבָה מֵאֵין כָּמוֹהָ” –


עָנְתָה בְּנַחַת “שְׁמַרְטַפָּהּ” –


""וּבִגְלָלָה יִקְשֶׁה לִשְׁמוֹעַ,


אִם בְּנֵך יִפּוֹל אֶל הָרִצְפָּה!""

* * * * *
קֻשְׁיָה

הַאֻמְנָם כָּל־כָּךְ הֶחְכִּימָה


הַחֶבְרָה מִן הַזְּמַנִּים


כַּאֲשֶׁר “שְׁמַרְטַף” וְאִמָּא


לֹא הָיוּ דְבָרִים שׁוֹנִים?

* * * * *
יֶלֶד רָגִישׁ

אֵם אָמרָה לַמְחַנֶּכֶת:


""עַל עֶזְרֵךְ אֲנִי סוֹמֶכֶת:


כָּאן יִלְמַד יַלְדִּי בֶּן־שֵׁשׁ –


וְלִבִּי מְאֹד חוֹשֵׁשׁ!



כֹּה רָגִישׁ הוּא זֶה הַיֶּלֶד –


שֶׁנַּפְשׁוֹ אֵינָהּ סוֹבֶלֶת


שׁוּם חֻמְרָה! הֲיִי זְהִירָה:


הוּא נִפְגָּע מִגְּעָרָה!""



– ""אַךְ, גְּבִרְתִּי, הֵן אַתְּ יוֹדַעַת:


בְּבֵית־סֵפֵר יֵשׁ מִשְׁמַעַת!


הַטָּפַת מוּסָר לִבְנֵךְ


הִיא חוֹבַת הַמְחַנֵּךְ!""



– כֵּן, אֶת זֹאת אֲנִי יוֹדַעַת:


כְּמוּבָן, דְּרוּשָׁה מִשְׁמַעַת!


יֵשׁ הֶכְרַח בְּאֶמְצָעִים


מַשְׁפִּיעִים וּמַרְתִּיעִים!""



– “וְאִם כָּךְ הוּא, מָה רוֹצָה אַתְּ?”


– ""אִם יָפֵר יַלְדִּי מִשְׁמַעַת,


תְּנִי, לְמַעַן רִסּוּנוֹ,


סְטִירַת־לֶחִי לִשְׁכֵנוֹ!""

* * * * *
בַּקָּשַׁת אִמָּא

הֵבִיאָה אֵם יַלְדּוֹן בֶּן־חֶמֶד


אֶל הַסַּפָּר: “סַפֵּר אֶת בְּנִי!”


הַקָּט הֶחְזִיק בְּיָד מוּרֶמֶת


אֶקְדַּח־פּוּרִים רַעֲשָׁנִי.



""עַד שֶׁאַתָּה עָלָיו טוֹרֵחַ


אָרוּץ לִקְנוֹת דְּבָרִים מִסְפָּר!""


– “הַאִם יַלְדֵּךְ לֹא יִתְפַּרְחֵחַ?” –


שָׁאַל בְּפַחַד הַסַּפָּר.



– ""לֹא, לֹא! הוּא רַק מִשְׁתַּעֲשֵׁעַ


בְּאֶקדּוֹחוֹן – וְזֶה הַכֹּל.


זֶה לֹא מַזִּיק, אַךְ הוּא תּוֹבֵעַ


שֶׁהַנּוֹרֶה – מִיָּד יִפּוֹל!



וּבְכֵן, עִם כָּל יְרִי מַפְתִּיעַ,


עֲשֵׂה טוֹבָה לִי: צְנַח כַּמֵּת!


זֶה, בְּלִי סָפֵק אוֹתוֹ יַרְגִּיעַ –


וְהוּא יָשׁוּב לִהְיוֹת שָׁקֵט!""

* * * * *
יוֹם הָאָב

בְּמִשְׁפָּחָה אַחַת הֻחְלַט


לָחֹג גַּם “יוֹם־הָאָב”.


הַכֹּל: הָאֵם, כָּל בֵּן, כָּל בַּת –


הִתְכּוֹנְנוּ זְמַן רַב.



סוֹף־סוֹף סֻיְּמוּ הַהֲכָנוֹת –


וְיוֹם הָאַפְתָּעָה בָּא:


הֵחֵל מִצְעַד הַמַּתָּנוֹת


אֶל סַף חַדְרוֹ שֶׁל אַבָּא.



הוּבְאוּ טְרַנְזִיסְטוֹר וְשָׁעוֹן,


מַצִּית יָפֶה, מִקְטֶרֶת,


אַרְנָק וְתִיק, צִיּוּר, פִּסְלוֹן,


נִבְרֶשֶׁת מְהֻדֶּרֶת;



הוּבְאוּ כְּסָיוֹת וּמִזְוָדָה


אַלְבּוֹם וְסֵפֶר־פַּיִט,


וּמִטְרִיָּה וַאֱפֻדָּה


וְגַם מִקְטֹרֶן־בַּיִת;



הוּבְאוּ תְּרֵיסַר שֶׁל עֲנִיבוֹת


וּמַכְשִׁירֵי־תִּגְלַחַת…


הָאָב, נִרְגָּשׁ מִן הַכָּבוֹד,


קָרַן כֻּלוֹ מִנַּחַת.



וּלְבַסּוֹף מַעֲטָפָה


לָאָב הוֹשִׁיטָה אִמָּא:


גְּדוֹלָה, עָבָה וְלֹא־שְׁקוּפָה…


מָה עוֹד גָּנוּז בָּה פְּנִימָה?



שָׁאַל הָאָב הַמִּשְׁתּוֹמֵם:


“תּוֹסֶפֶת מַתָּנוֹת?”


– “לֹא” – בְּחִיּוּךְ עָנְתָה הָאֵם:


“זֶה – צְרוֹר הַחֶשְׁבּוֹנוֹת!”

* * * * *
“חֶרְבּוֹן” בְּחֶשְׁבּוֹן

אַחַר קְטָטָה עִם חֲבֵרָיו,


שָׁב אֱלִיעֶזֶר בֶּן־הָעֶשֶׂר.


“פַּנָּס” כָּחֹל – סִמַּן הַקְּרָב –


קִשֵּׁט עֵינוֹ שֶׁל אֱלִיעֶזֶר.



– “הֲרֵי אָמַרְתִּי, יֶלֶד רָע” –


נִזְדָּעֲקָה אִמּוֹ בְּרֹגֶז:


""סְפוֹר עַד עֶשְׂרִים לִפְנֵי תִּגְרָה!


כָּל לַהַט־קְרָב הָיָה נָמוֹג אָז!""



– דַּוְקָא סָפַרְתִּי עַד עֶשְׂרִים"" –


עָנָה בְּעֶצֶב אֱלִיעֶזֶר –


אֲבָל אִמּוֹת הַחֲבֵרִים


הוֹרוּ לָהֶם לִסְפּוֹר עַד עֶשֶׂר!""

* * * * *
כֹּח־יָד וְכֹחַ־רֶגֶל

שׂוֹחֲחוּ בֵּינָם שְׁכֵנִים


בְּעִנְיַן חִנּוּךְ־בָּנִים.



סָח רִאשׁוֹן, סְפּוֹרְטַאי מֻבְהָק:


""הַחַיִּים הֵם מַאֲבָק.


בְּנִי עָלוּל לִהְיוֹת תָּקוּף:


לִמַּדְתִּיו אֵפוֹא אִגְרוּף!""



סָח שֵׁנִי: סָפֵק, שָׁכֵן,


אִם הַ“בּוֹכְּס” עָלָיו יָגֵן


מִגְּבַרְתָּן וּבַעַל־גּוּף,


שֶׁגַּם הוּא לָמַד אִגְרוּף!""



הָרִאשׁוֹן מִיָּד עָנָה:


""טַעֲנָה זוֹ – טַעֲנָה!


אַךְ גַּם כָּאן יֶשְׁנָהּ עֵצָה:


לִמַּדְתִּיהוּ גַם רִיצָה!""

* * * * *
רֶמֶז עָדִין

הַבִּשּׁוּל – תּוֹרָה נִכְבֶּדֶת,


וְגַם רוּת אוֹתָהּ לוֹמֶדֶת –


וּבֵינְתַיִם בַּעֲלָהּ


קְצָת חוֹלֶה מִבִּשּׁוּלָהּ.



רוּת בִּבְכִי סִפְּרָה לוֹ: ""רָנִי,


כְּלַבְלַבִּי הַיּוֹם “סִדְּרַנִי”:


הוּא זָלַל אֶת תַּבְשִׁילְךָ,


שֶׁהֵכַנְתִּי בִּשְׁבִילְךָ!""



– “אַל תִּבְכִּי!” – אָמַר בְּנַחַת


רָן לְרוּת הַנֶּאֱנַחַת:


""לֹא כְּדַאי לְהִצְטַעֵר:


לָךְ אֶקְנֶה כְּלַבְלַב אַחֵר!""

* * * * *
מַאֲכָל מִסְתּוֹרִי

פְּלוֹנִי – הֻגַּשׁ לוֹ מַאֲכָל.


לֹא הִכִּירוֹ לְפִי הַטַּעַם –


וְאֶת אִשְׁתּוֹ מִיָּד שַׁאַל:


“בַּמֶּה כִּבַּדְתְּ אוֹתִי הַפַּעַם?”



אִשְׁתּוֹ חָשְׁבָה מְעַט בִּדְמִי…


סוֹף־סוֹף הוֹדְתָה אַחַר הַשֶּׁתֶק:


""אֵינִי יוֹדַעַת בְּעַצְמִי:


מִן הַפַּחִית נָשַׁר הַפֶּתֶק!""



לְמִסְעָדָה הוֹלֵךֱ אָדָם


כְּדֵי לִשְׁבּוֹר רָעָב;


וְהַזּוֹלֵל – כְדֵי שֶׁשָּם


“יָשִׂישׂוּ בְּנֵי־מֵעָיו”.

* * * * *

אֵי־אָז חָמְדוּ לִזְלוֹל בְּזוֹל!


כָּעֵת – וְזוֹ חִידָה לִי –


הַזּוֹלְלִים חוֹמְדִים לִזְלוֹל


בְּיֹקֶר מַכְּסִימַלִי!

* * * * *

אִישׁ תַּרְבּוּתִי – לֹא קַנִיבַּל.


עַל־כֵּן אֶת בְּשָׂרוֹ


שֶׁל בֶּן־מִינֵהוּ לֹא יֹאכַל:


הוּא רַק פּוֹשֵׁט עוֹרוֹ.

* * * * *

“בְּקַבְּלָנוּת” עוֹבֵד זוֹלֵל –


וּמְקַבֵּל מִשְׁקָל.


אַךְ קֻבְלָנָה לוֹ: הוּא קוֹבֵל


כִּי קִבּוּלוֹ מֻגְבָּל.

* * * * *

אָמְנָם זְלִילָה הִיא סְפּוֹרְט טָעִים,


אַךְ אוֹי לְאֵלֶּה סְפּוֹרְטָאִים!

* * * * *

זוֹלֵל עַצְלָן גּוֹרֵס גִּרְסָה:


בִּשְׁבִיל כָּרֵס נוֹצְרָה כֻּרְסָה!

* * * * *
עֹדֶף הָפוּךְ

עִם בַּת זוּגוֹ נִקְלַע בָּחוּר


לְבֵית־קָפֶה מִסּוּג הָדוּר,


בּוֹ מְנַצֵּחַ קַל־שַׁרְבִיט


הִנְעִים בְּנֶגֶן פַּת־עַרְבִית.



לָאֲרוּחָה הֻגְּשָׁה שְׁתִיָּה.


בָּא הַמֶּלְצַר לְשֵׁם גְּבִיָּה.


סָח הַבָּחוּר בְּטוֹן מַרְשִׁים:


“לִי יֵשׁ רַק שְׁטָר שֶׁל חֲמִשִּׁים!”



הוּא קְצָת רִחֵם עַל הַמֶּלְצַר,


שֶׁיִּתְקַשֶּׁה לִפְרוֹט הַשְּׁטָר.


אַךְ זֶה עָנָה לוֹ: ""אֵין דָּבָר!


אֶת הַיִּתְרָה תִּפְרַע מָחָר!""

* * * * *
סוֹד אֲרִיכוּת־חַיִּים מוֹדֶרְנִית

“חַיֵּי־אָדָם הִכְפִּילוּ אֹרֶך” –


אָמַר פְּרוֹפֶסּוֹר: ""מִי יֵדַע


לָתֵת הֶסְבֵּר מַקִּיף כַּצֹּרֶךְ:


מַה מְקוֹרָה שֶׁל הָעֻבְדָּה?""



סְטוּדֶנְט הֵשִׁיב לוֹ לַפְּרוֹפֶסּוֹר:


לֹא אַאֲרִיךְ בְּהֶסְבֵּרַי:


בִּמְקוֹם מֵאָה סִבּוֹת – אוֹ עֶשֶׂר –


אַזְכִּיר אַחַת, וְהִיא – אֶשְׁרַאי:



כָּעֵת חוֹבוֹת כְּיַד הַמֶּלֶךְ


עוֹשֶׂה כָּל אִישׁ בַּנְּעוּרִים;


דְּרוּשִׁים חַיָּיו שֶׁל מְתוּשֶׁלַח


לְשִׁלּוּמָם בְּשִׁעוּרִים!""

* * * * *
רָהִיטֵי־פְּרָס

בָּעִתּוֹנוּת נִדְפַּס פִּרְסוּם:


""שִׁמְרוּ תְּלוּשִׁים שֶׁל סַבּוֹנֵנוּ!


תּוּכְלוּ לִזְכּוֹת בִּפְרָס עָצוּם:


רִהוּט־דִּירָה עַל חֶשְׁבּוֹנֵנוּ!""



– הַאֵין זֶה שֶׁקֶר, בִּמְחִילָה?"" –


אָמְרָה אִשָּׁה אַחַת מֻפְתַּעַת.


– “לֹא, זֶה עִנְיָן שֶׁל הַגְרָלָה” –


עָנְתָה שְׁכֶנְתָּהּ – ""אֲנִי יוֹדַעַת:



סִפְּרָה מִשְׁפַֹחַת מַכָּרִים


כִּי רִהֲטָה בְּזוֹ הַדֶּרֶךְ


דִּירָה בַּת שֵׁשֶׁת חֲדָרִים –


וְהָרִהוּט הָיָה רַב־עֵרֶךְ.



אַךְ, בְּסוֹפוֹ שֶׁל הַחֶשְׁבּוֹן,


נִדְרַשׁ רִהוּט לָהּ רַק לְחֶדֶר:


כִּי עֲרֵמוֹת קֻפְסוֹת־סַבּוֹן


תָּפְסוּ בֵּינְתַיִם כָּל הַיֶּתֶר!""

* * * * *
הַמִּדָּה וְהַמּוֹדָה

בְּבֵית־מִסְחָר רוֹצָה קוֹנָה


לִמְדּוֹד תִּלְבֹּשֶׁת מוּכָנָה.



הַזַּבָּנִית הַיְדִידָה


בּוֹדֶקֶת תֹּאַם הַמִּדָּה:



“הַאִם צָרָה הַחֲגוֹרָה?”


– “לֹא, בְּהֶחְלֵט אֵינָהּ צָרָה!”



– ""הֲמַרְגִּישָׁה אַתְּ מוּעָקָה


בְּבִית־הַשֶּׁחִי? – “לָאו דַּוְקָא!”



– “הַאִם יֵשׁ לַחַץ בֶּחָזֶה?”


– “לֹא, אֵין שׁוּם לַחַץ שֶׁכָּזֶה!”



– ""וּבְכֵן, לֹא זֶהוּ, כְּמוּבָן:


דָּרוּשׁ מִסְפָּר יוֹתֵר קָטָן!""

* * * * *

בַּת דּוֹר חָדָשׁ, בְּרֹב שִׂכְלָהּ,


קוֹנָה אֶת נְעָלֶיהָ


לְפִי אָפְנָה לְפִי שִׂמְלָה –


אַךְ לֹא לְפִי רַגְלֶיהָ!

* * * * *
עֲצָתָהּ שֶׁל סָבְתָא

יוֹשְׁבוֹת בְּצַוְתָּא רוּת וְסָבְתָא.


“מָה אַתְּ לוֹמֶדֶת, נֶכְדָּתִי?”


– ""פִיסִיּוֹלוֹגְיָה, פְּסִיכוֹלוֹגְיָה


וּבִּיּוֹלוֹגְיָה, סָבָתִי!""



– ""אָכֵן, עָשָׂה רֹאשֵׁךְ כִּסְפוֹג יָהּ!


אַךְ עֲדִיפוֹת לָךְ, לְדַעְתִּי,


בִּשֹּוּלוֹלוֹגְיָה, כְּבִיסוֹלוֹגְיָה


וּתְפִירוֹלוֹגְיָה, נֶכְדָּתִי!""

* * * * *
פּחַד־שָׁוְא

הָאָב עָבַד בַּחֶדֶר פְּנִימָה.


פִּתְאֹם קָרָא מִשָּׁם לַבֵּן:


""בּוֹא הֵנָּה, בְּנִי! סִפְּרָה לִי אִמָּא


שֶׁכְּבָר הִתְחַלְתָּ לְעַשֵּׁן!""



הַצְּעִירוֹן צִפָּה בְּפַחַד


לְתוֹכָחָה אַכְזָרִיָּה.


“אִם־כֵּן” – אָמַר אָבִיו בְּנַחַת –


כַּבְּדֵנִי בְּסִיגָרִיָּה!""

* * * * *
בֶּגֶד־יָם

עַל שְׂפַת־הַיָּם פַּקָּח מַכָּר


אָמַר לְרוּת: ""שְׁמָעִינִי!


הַאִם בָּךְ אִמָּא לֹא תִּגְעַר,


אִם הִיא תִּרְאֵךְ בְּ“מִינִי”?



– “כֵּן, אֲדוֹנִי, אַתָּה צוֹדֵק!” –


הַנַּעֲרָה הִסְכִּימָה:


""אִמִּי תִּגְעַר בִּי בְּלִי סָפֵק:


זֶה בֶּגֶד־יָם שֶׁל אִמָּא!""

* * * * *
חוּשׁ מִסְחָרִי

""הוֹ, דָּן, הִשְׁמַעְתָּ זֶה־עַתָּה


מִלָּה אֲשֶׁר אֶסְלוֹד מִמֶּנָּה!


אֶתֵּן לְךָ עֶשְׂרִים פְּרוּטָה,


אִם שׁוּב מִמְּךָ לֹא אֶשְׁמָעֶנָּה!""



– ""אֲנִי מַסְכִּים לַהַצָּעָה!


מִלָּה זוֹ, אִמָּא, לֹא אַזְכִּיר עוֹד!


אַךְ יֵשׁ לִי עוֹד מִלָּה רָעָה,


שֶׁלְּפָחוֹת שׁוֹוָה שְׁתֵּי לִירוֹת!""

* * * * *
מִמִּי?

תַּלְמִיד הִרְבָּה לִפְלוֹט קְלָלוֹת.


מוֹרוֹ קָרָא לְאַבָּא.


אַחַר צִטּוּט כַּמָּה “מִלּוֹת”,


הָאָב לִידֵי חֵמָה בָּא:



""נִבְזֶה! כֵּיצַד הוּא מְקַלֵּל!


נָבָל! אֵינִי יוֹדֵעַ,


מִמִּי־זֶה בְּנִי, לַעֲזָאזֵל,


שָׂפָה כָּזֹאת שׁוֹמֵעַ?""

* * * * *
הַנִּמּוּס וְהַמּוּסָר

""אַתָּה רוֹצֶה תַּפּוּחַ, רֹנִי?


אֶת הַגָּדוֹל אוֹ הַקָּטָן?""


– ""מַה יֵשׁ לִשְׁאוֹל? זוֹלֵל כָּמוֹנִי –


גָּדוֹל עָדִיף לוֹ, כְּמוּבָן!""



– “לְשֵׁם נִמּוּס” – מַסְבֶּרֶת אִמָּא –


“צָרִיךְ לוֹמַר: אֶת הַקָּטָן”.


– ""הַאִם רוֹצָה אַתְּ שֶׁאַסְכִּימָה


לְשֵׁם נִמּוּס לִהְיוֹת שַׁקְּרָן?""

"
