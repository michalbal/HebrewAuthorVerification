,Title,Translator,Lang,Author,Text
0,רְאִינוֹעַ שֵׁל מִקְצוֹעַ,,,חנניה ריכמן,"



 
הַסְוָאָה לֹא־מֻצְלַחַת




הַמְנַתֵּחַ – כְּבָר מוּכָן
לָגֶשֶׁת לַמְּלָאכָה;
הוּא מִתְקָרֵב אֶל הַשֻּׁלְחָן,
פָּנָיו – בְּמַסֵּכָה.



״הוֹ, דּוֹקְטוֹר״ – סָח הַמְנֻתָּח –
״מוּטָב הוּא שֶׁתַּשְׁלִיכָה
אֶת מַסְוְךָ: בֵּין כָּךְ וְכָךְ,
בִּן־רֶגַע הִכַּרְתִּיךָ!״





 
שְׂכַר־רִפּוּי




״אוֹתָךְ רִפֵּאתִי מִן הַמַּנְיָה


הַמִּתְקָרֵאת ״שִׁגְעוֹן־גְּדֻלָּה״:


דִּמִּית כִּי אַתְּ מַלְכַּת־בְּרִיטַנְיָה!״ –
אָמַר הַדּוֹקְטוֹר לַחוֹלָה.



״נִרְפֵּאת בִּזְכוּת שִׁיטָה מֻצְלַחַת!
עַכְשָׁו – שַׁלְמִּי אֶת חֶשְׁבּוֹנִי!״


– ״בְּחֵפֶץ־לֵב״ – עָנְתָה בְּנַחַת:


״שְׁלַח חֶשְׁבּוֹנְךָ אֶל אַרְמוֹנִי!״





 
קְנָס לַמּוֹרִישׁ




״אֵינִי יָכוֹל לְרַפְּאוֹתְךָ,


כִּי חָלְיְךָ בְּתוֹרָשָׁה בָּא!״


– ״אִם־כֵּן, פְּרוֹפֶסּוֹר, בְּטוּבְךָ


שְׁלַח אֶת חֶשְׁבּוֹן־שְׂכָרְךָ אֶל אַבָּא!״





 
הַחוֹלֶה וְהָרוֹפֵא




אַחַר זְלִילָה רַבַּת־כַּמוּת,
עָשִׁיר הִזְעִיק רוֹפְאוֹ בַּלַּיְלָה.
״לִי רַע… הוֹלֵךְ אֲנִי לָמוּת״ –
מִלְמֵל הָאִישׁ בְּקוֹל־שֶׁל־דְּוַי לוֹ.



רוֹפְאוֹ, אַחַר בְּדִיקָה יָאָה,
שָׁאַל, כִּשְׁאוֹל דָּבָר בַּנַלִי:


״הַאִם כָּתַבְתָּ צַוָּאָה?״


הַגְּבִיר הֶחְוִיר: ״כְּלוּם אֵין תִּקְוָה לִי?״



– ״אִם לֹא – הַזְעֵק נוֹטַרְיוֹנְךָ״ –
הִמְשִׁיךְ רוֹפְאוֹ כְּלֹא־שׁוֹמֵעַ –
״וּקְרָא לְכָל הַמִּשְׁפָּחָה!״


הַגְּבִיר רָעַד: ״אֲנִי גוֹוֵעַ?״



– ״לֹא! אַךְ מַדּוּעַ, יְדִידִי״ –


הֵשִׁיב רוֹפְאוֹ בְּקוֹל־שֶׁל־גְּנַאי לוֹ –
״אֶהְיֶה הַכְּסִיל הַיְחִידִי
אֲשֶׁר הֻבְהַל חִנָּם בַּלַּיְלָה?״





 
הִתְעַמְּלוּת לְהַרְזָיָה




״לַמְּדֵנִי, דּוֹקְטוֹר, אֵיךְ לִרְזוֹת:


מַה הִתְעַמְּלוּת יָפָה לָזֹאת?״



– ״יֶשְׁנוֹ תַּרְגִּיל פָּשׁוּט אֶחָד:
הָנִיעִי רֹאשׁ מִצַּד אֶל צַד!״



– ״מָתַי?״ – ״בִּזְמַן שֶׁמַּצִּיעִים
הַמְאָרְחִים כִּבּוּד טָעִים!״





 
עֵצָה




״רְצוֹנֵךְ לְהִתְפַּטֵּר
מִצָּרַת מִשְׁקָל יָתֵר?



יֵשׁ, גְּבִרְתִּי, שִׁיטָה מֻצְלַחַת:
הַשְׁאִירִיהוּ בַּצַּלַחַת!״





 
הַשְׁמָנָה – וְהַזְמָנָה




רוֹפֵא פָּקַד עַל אִישׁ מַשְׁמִין:


״הוֹרֵד נָא רֶבַע, אֶחָא!


וְלִבְדִיקָה אֲנִי מַזְמִין
רַק שְׁלֹשֶׁת רְבָעֶיךָ!״





 
שֵׁם פָּשׁוּט – וְשֵׁם קָשׁוּט




בִּקֵּשׁ פְּלוֹנִי: ״הַגְדֵּר לִי, דּוֹקְטוֹר,
מַחֲלָתִי וּמַהוּתָהּ!
אַךְ אַל תֹּאמַר לִי שֵׁם לַטִינִי:
דַּבֵּר אֵלַי עִבְרִית פְּשׁוּטָה!״



– ״טוֹב, אֲדוֹנִי״ – חִיֵּךְ הַדּוֹקְטוֹר –
״אִם רְצוֹנְךָ בְּשֵׁם פָּשׁוּט,
אוּכַל לִנְקוֹב אוֹתוֹ בְּלִי קֹשִׁי:
מַחֲלָתְךָ – פָּשׁוּט עַצְלוּת!״



– ״תּוֹדָה לָאֵל!״ – נִרְגַּע הַגֶּבֶר –
״הֵסַרְתָּ כָּל דַּאֲגָתִי!
עַכְשָׁו אֱמוֹר לִי שֵׁם לַטִינִי,
כְּדֵי לִמְסוֹר לְזוּגָתִי!״





 
רִפּוּיוֹ לְפִי ״חָלְיוֹ״




״אֵינִי מַרְגִּישׁ עַצְמִי יָפֶה״ –
קָבַל טַרְדָּן לִפְנֵי רוֹפֵא:



״חָשׁ אָנֹכִי כְּאֵב קָטָן –
אוּלָם קָשֶׁה לוֹמַר, הֵיכָן;



וְלִפְעָמִים – כֵּיצַד לוֹמַר? –
אֲנִי טוֹעֵם מִין טַעַם מַר.



זוֹ הַרְגָּשָׁה כָּל־כָּךְ קָשָׁה!
תֵּן לִי תְּרוּפָה, בְּבַקָּשָׁה!״






״כֵּן, כֵּן״ – הֵשִׁיב לוֹ הָרוֹפֵא –
״לְךָ דָּרוּשׁ רִפּוּי יָפֶה:



קְנֵה מִין נֹזֵל אָדֹם – וּלְגוֹם
כַּמָּה כַּפּוֹת גְּדוֹלוֹת לְיוֹם;



אִם לֹא יוֹעִיל נוֹזֵל דַּוְקָא,
קְנֵה מִין מִשְׁחָה אוֹ אֲבָקָה.



לְךָ יִרְוַח מִתְּרוּפוֹתַי –
אוּלָם קָשֶׁה לוֹמַר, מָתַי…״





 
תַּחְלִיף־חֵרוּם




רוֹפֵא הֻזְעַק בְּטֶלֶפוֹן:
״בּוֹא, דּוֹקְטוֹר, חִישׁ! קָרָה אָסוֹן:
יַלְדִּי – כֵּיצַד, אֵינִי יוֹדֵעַ –
בָּלַע הַבֹּקֶר… עֵט נוֹבֵעַ!״



״מִקְרֶה מוּזָר – וְגַם חָמוּר!״ –
הֵשִׁיב הַדּוֹקְטוֹר בְּקִצּוּר:
״אֵצֵא בְּעוֹד דַּקָּה אוֹ שְׁתַּיִם.
וּמָה עוֹשֶׂה אַתָּה בֵּינְתַיִם?״



עָנָה הַקּוֹל בְּטֶלֶפוֹן:


״אֲנִי כּוֹתֵב בְּעִפָּרוֹן״.





 
עֲבוֹדַת־רֹאשׁ




״עֲיֵפוּתְךָ מְסֻכָּנָה!
וּבְכֵן, עָלַי לִדְרוֹשׁ
שֶׁתִּמָּנַע חֲצִי־שָׁנָה
מֵעֲבוֹדַת־הָרֹאשׁ!״



– ״בְּמִקְצוֹעִי זֶה לֹא נִתַּן!״
– ״הוֹ, זֶה נִמּוּק מַרְשִׁים:
אַתָּה מַדְּעָן? מַלְחִין? פַּיְטָן?״


– ״אֲנִי – סַפַּר־נָשִׁים!״





 
צָרָה צְרוּרָה שֶׁל תַּחְבּוּרָה




תּוֹר־אוֹטוֹבּוּס. צְפִיפוּת קָשָׁה.
גַּם רִיב־דְּבָרִים אֶפְשָׁר לִשְׁמוֹעַ.


״נֵלֵךְ!״ – סָח בַּעַל לָאִשָּׁה:


״אֲנִי עָיֵף מִכְּדֵי לִנְסוֹעַ!״





 
הֶרְגֵּל מִקְצוֹעִי




לְמוֹ״ל אֶחָד נוֹלַד בְּכוֹר.


הָאָב צִלֵּם אֶת הַ״גִּבּוֹר״.
עַל הַתַּצְלוּם כָּתַב לֵאמוֹר:


״רַק זֶה־עַתָּה יָצָא לָאוֹר!״





 
דְּבָרוֹ שֶׁל דַּוָּר




פְּלוֹנִי, דַּוָּר לְשֶׁעָבַר,
פָּתַח בַּשּׁוּק חֲנוּת –
אַךְ לֹא הִצְלִיחַ בַּמִּסְחָר
וְשָׁב לְדַוָּרוּת.



סִלֵּק הָאִישׁ אֶת חוֹבוֹתָיו
סָגַר אֶת הַחֲנוּת –
וְעַל הַדֶּלֶת הוּא כָּתַב:
״נִפְתַּח מִתּוֹךְ טָעוּת!״





 
אַזְעָקָה טֶלֶפוֹנִית




– ״זוֹ מִשְׁטָרָה? הַלּוֹ, קָצִין!
הַצֵּל נָא וְהוֹשֵׁעַ!
שְׁלַח גְּדוּד שׁוֹטְרִים חָמוּשׁ כַּדִּין,
כְּדֵי לִתְפּוֹס פּוֹשֵׁעַ!״



– ״וּמִי, גְבִרְתִּי, אוֹתוֹ בַּרְנַשׁ?״ –
נִשְׁמַע הֵד־קוֹל בְּשֶׁלֶו.


– ״זֶה דַוָּרֵנוּ הֶחָדָשׁ,


הַמְאַיֵּם עַל כֶּלֶב!



הוּא, מִין מִפְלֶצֶת תּוֹקְפָנִית,
יוֹשֵׁב עַל עֵץ בַּגָּן:
מִשָּׁם מַרְגִּיז הוּא וּמַקְנִיט
כַּלְבִּי הַנֶּאֱמָן!״





 
פְּעֻלָּה וּבַטָּלָה




״מַה בִּשְׁבִילִי הֵכִין מָחָר?״ –


שׁוֹאֵל עַצְלָן חוֹמֵד־שָׂכָר.
צוֹחֵק שׁוֹמְעוֹ וְשׁוֹאֲלוֹ:


״וּמָה הֵכַנְתָּ בִּשְׁבִילוֹ?״


 
*




עַצְלָן אֶחָד מָצָא אֶתְמוֹל


״כַּר־פְּעֻלָּה נִרְחָב״:


אָכֵן, הָיָה זֶה כַּר גָּדוֹל
וְנוֹחַ לְמִשְׁכָּב.


 
*




עַצְלָן־בַּטְלָן, אֲשֶׁר שָׁמַע
כִּי זְמַן עַכְשָׁו בְּיֹקֶר,


הִזְמִין צִלְצוּל־שֶׁל־הַשְׁכָּמָה


לִשְׁתֵּים־עֶשְׂרֶה בַּבֹּקֶר.


 
*




״שְׁמַע! עַל גַּבְּךָ יִצְמַח אִילָן!״ –
אָמְרוּ לְאִישׁ עָצֵל.


– ״יָפֶה!״ – הֵשִׁיב אוֹתוֹ עַצְלָן:


אֵשֵׁב אֵפוֹא בַּצֵּל!״





 
פִּטּוּרִים




סָקַר הַ״בּוֹס״־הַמְנַהֵל
מַחְלֶקֶת־הַמִּשְׁלוֹחַ.
פִּתְאֹם רָאָה פּוֹעֵל בָּטֵל,
עוֹמֵד בְּאֹרַח נוֹחַ.



– ״מַהוּ שְׂכָרְךָ הַשָּׁבוּעִי?״ –
שָׁאַל הַמְנַהֵל.
– ״עֶשְׂרִים דוֹלַרִים, אֲדוֹנִי!״ –
עָנָה הַמִּתְבַּטֵּל.



– ״וּבְכֵן״ – צָעַק לוֹ בְּחָרוֹן –


״אֶת שֵׁרוּתְךָ גָּמַרְתָּ!


הִנֵּה שְׂכָרְךָ הָאַחֲרוֹן –
וְלֵךְ מִכָּאן: פֻּטַּרְתָּ!״



הַלָּז הִקְשִׁיב בְּתִמָּהוֹן
לַ״בּוֹס״ הַמְחֻמָּם –
אוּלָם קִבֵּל אֶת הַמָּמוֹן
וְהִסְתַּלֵּק דּוּמָם.



הַמְנַהֵל הַכַּעֲסָן
גָּעַר גַּם בְּעוֹזְרָיו.
״מִי הֶעֱסִיק אֶת הַבַּטְלָן?״ –
שָׁאַל בְּרֹגֶז רָב.



– ״הוּא לֹא עָבַד פֹּה מֵעוֹלָם״ –
עָנָה לוֹ הַמַּשְׁגִּיחַ:
״הוּא רַק לְרֶגַע אֵי־מִשָּׁם
בָּא הֵנָּה כְּשָׁלִיחַ!״





 
אַגְרָא וּפַגְרָה




תַּפְקִידְךָ – קַל־עֵרֶךְ, אֶחָא,
בְּעֵינֵי מַעֲבִידֶיךָ.
רְאָיָה? נַסֵּה מָחָר
לְבַקֵּשׁ יוֹתֵר שָׂכָר!



תַּפְקִידְךָ – רַב־עֵרֶךְ, אֶחָא,
בְּעֵינֵי מַעֲבִידֶיךָ.
רְאָיָה? בְּבַקָּשָׁה!
תְּבַקֵּשׁ נָא יוֹם חֻפְשָׁה!





 
חֻפְשָׁה שֶׁל מַזְכִּיר




חָזַר מֵחֹפֶשׁ הַמִּשְׂרָדָה
הַמְנַהֵל הָרַגְזָנִי –
וּמַזְכִּירוֹ, פָּקִיד בִּישׁ־גַּדָּא,
נִרְאָה עָיֵף וְחוֹלָנִי.



זֶה־כְּבָר זָקוּק הָיָה לְנֹפֶשׁ.
עַתָּה, מִתּוֹךְ שִׂמְחָה רַבָּה,
הִזְכִּיר לַ״בּוֹס״: ״אֶצְלִי הַחֹפֶשׁ
יַתְחִיל בְּיוֹם רִאשׁוֹן הַבָּא!״



הַמְנַהֵל זָקַף עֵינַיִם:
״מַה תְּפַטְפֵּט, בִּמְחִילָתְךָ?
הֵן לֹא הָיִיתִי כָּאן חָדְשַׁיִם:
כְּלוּם לֹא הָיְתָה זוֹ חֻפְשָׁתְךָ?״





 
חֻפְשָׁה בְּלִי בְּעָיוֹת




סָח לֵץ: ״תִּכְנוּן שֶׁל חֻפְשׁוֹתַי


מֵרֹאשׁ אֶצְלִי מוּכָן:


מַעֲבִידִי מַחְלִיט – מָתַי
וְזוּגָתִי – הֵיכָן.





 
בּוּלִים וּפְלִילִים




מוֹסָד פְּלוֹנִי פִּטֵּר שָׁלִיחַ.
הוּא אַף נִתְבַּע לְדִין פְּלִילִי:
נֶחְשַׁד הַנַּעַר שֶׁהִבְרִיחַ
בּוּלִים בִּסְכוּם מָאתַיִם לִ״י.



בַּדִּין סִנְגֵּר עַל הַשָּׁלִיחַ
פְּרַקְלִיט וָתִיק וּבַעַל־שֵׁם –
וְהוּא הִצְלִיחַ לְהוֹכִיחַ
כִּי הַצָּעִיר אֵינוֹ אָשֵׁם.



שׁוֹלְחוֹ הוֹדָה לוֹ עַל יָגִיעַ:
״אַתָּה פּוֹדִי וּמַצִּילִי!
כַּמָּה שָׂכָר לְךָ מַגִּיעַ?״


עָנָה הָאִישׁ: ״מָאתַיִם לִ״י!״



הַמְזֻכֶּה אָמַר בְּנַחַת:
״לִי אֵין סְכוּמִים כָּל־כָּךְ גְּדוֹלִים.
אוּלַי מַסְכִּים אַתָּה לָקַחַת


אֶת שְׂכַר־הַטֹּרַח בְּבוּלִים?״





 
הַמְשׁוֹטֵט וְהַשּׁוֹפֵט




חָשׁוּד נָדוֹן עַל שׁוֹטְטוּת
לְמַאֲסַר יוֹמַיִם –
וְהַשּׁוֹפֵט הוֹסִיף חֻמְרָה:
״עַל לֶחֶם צַר וּמַיִם!״



״כְּבוֹד הַשּׁוֹפֵט״ – אָמַר הָאִישׁ –


״זֶהוּ ׳כִּבּוּד׳ גָּרוּעַ.


שַׁפֵּר לִי קְצָת אֶת הַתַּפְרִיט –
וְאֶשָּׁאֵר שָׁבוּעַ!״





 
בְּבֵית־הַדִּין




הַשּׁוֹפֵט: ״נוֹסְפָה עָלֶיךָ
גַּם אַשְׁמַת זִיּוּף־זִהוּי –
כִּי בִּצַּעְתָּ נְכָלֶיךָ
תּוֹךְ שִׁמּוּשׁ בְּשֵׁם בָּדוּי!״



הַנִּשְׁפָּט: ״אֶת זֹאת עָשִׂיתִי
לֹא מִתּוֹךְ רָצוֹן לִכְזוֹב״.


– ״אֶלָּא לָמָּה? – ״לֹא רָצִיתִי


לְלַכְלֵךְ אֶת שְׁמִי הַטּוֹב!״





 
״תַּחְבּוּרוֹת״




שְׁתֵּי בַּחוּרוֹת הִדְהִיר בָּחוּר
עַל גַּב הָאוֹפַנּוֹעַ –
אַף כִּי יָדוּעַ גַּם לַבּוּר
שֶׁכָּךְ אָסוּר לִנְסוֹעַ!



״עֲצוֹר!״ – קָרָא אֵלָיו שׁוֹטֵר.


אַךְ הַבָּחוּר עָנָה לוֹ:
״לֹא, אֵין לִי שׁוּם מָקוֹם יוֹתֵר״ –
וְטָס בַּדֶּרֶךְ הָלְאָה.





 
הִגָּיוֹן וָהֶגֶה




שׁוֹטֵר־תְּנוּעָה רָאָה שִׁכּוֹר


יוֹשֵׁב לְיַד הַהֶגֶה.


״לְךָ אָסוּר לִנְהוֹג! עֲצוֹר!״ –


זָעַק לָאִישׁ בִּן־רֶגַע.



אַךְ זֶה עָנָה לוֹ: ״חֲבִיבִי,
טַעֲנָתְךָ מֻפְרֶכֶת!
הֲלֹא תִּרְאֶה: בְּמַצָּבִי
אֵינִי יָכוֹל לָלֶכֶת!״





 
תְּשׁוּבָה מְצַלְצֶלֶת




הוֹצִיא נוֹסֵעַ־אוֹטוֹבּוּס
שְׁטָר עֶשֶׂר לִ״י וְסָח
לַכַּרְטִיסָן בְּרֹב נִמּוּס:
״אֵין אֲגוֹרוֹת לִי, סְלָח!״



– ״אַל תִּצְטַעֵר וְקַח כַּרְטִיס״ –
הִסְבִּיר הַלָּז פָּנִים:
״מִיָּד יִהְיוּ לְךָ בַּכִּיס
תְּשַׁע מֵאוֹת שְׁמוֹנִים!״





 
נֶהָג זָהִיר




נֶהָג בֶּן־חֶלֶם טָס כָּרוּחַ:
כָּךְ לֹא דָהַר שׁוּם אִישׁ אַחֵר!
שׁוֹטֵר־תְּנוּעָה עָרַךְ לוֹ דוּ״חַ.
מִיָּד הִסְבִּיר לוֹ הַדּוֹהֵר:



״אֶצְלִי קֻלְקַל פִּתְאֹם הַבֶּלֶם.
לָכֵן, מִפַּחַד־סַכָּנָה,
הָיִיתִי אָץ לַחְזוֹר לְחֶלֶם


בְּטֶרֶם קְרוֹת לִי תְּאוּנָה!״





 
סִמָּנָיו שֶׁל נֶהָג




״כֵּיצַד תֵּדַע מְהִירוּתְךָ,


אִם אֵין מוֹדֵד בִּמְכוֹנִיתְךָ?״



– ״הוֹ, יֵשׁ לִי דֶרֶךְ־הַבְחָנָה!
כָּל מְהִירוּת – וְסִמָּנָהּ:



סִמַּן שִׁבְעִים – שֶׁרוֹעֲדוֹת
הַזְּגוּגִיּוֹת הַנֶּחְרָדוֹת;



סִמַּן שְׁמוֹנִים – כַּנְפֵי־מָגֵן:


אָז מַתְחִילוֹת לִרְעוֹד גַּם הֵן.



קְבִיעַת תִּשְׁעִים – אַף הִיא קַלָּה:


מְכוֹנִיתִי תִּרְעַד כֻּלָּה!״



– ״וְאִם הַקֶּצֶב לְשָׁעָה
עוֹלֶה לְמַעְלָה מִמֵּאָה?״



– ״אָז יֵשׁ סִמָּן פָּשׁוּט מְאֹד:


אֲנִי־עַצְמִי מַתְחִיל לִרְעוֹד!״





 
כִּלְשׁוֹן אִישׁ וָאִישׁ




שְׁמוּעָה קְלוּטָה מִן הָאֲוִיר
הָיְתָה לְשִׂיחַ כָּל הָעִיר.



כָּל אִישׁ הֵבִין יָפֶה מְאֹד
כִּי הַשְּׁמוּעָה – חַסְרַת־יְסוֹד;



אַךְ כָּל שׁוֹמְעָהּ הֵגִיב בְּנִיב,
שֶׁמִּקְצוֹעוֹ נָתַן בְּפִיו.


*




אָמַר חַיָּט: ״זֶה, כַּמּוּבָן,
סִפּוּר תָּפוּר בְּחוּט לָבָן״.



סוֹחֵר־בַּדִּים: ״זֶה סוּג בַּדִּים,


שֶׁאֵין לִתְפּוֹר מֵהֶם בְּגָדִים״.



עוֹבֵד־מִשְׂרָד: ״זֶה מִין מִסְמָךְ


בְּלִי חֲתִימַת פָּקִיד מֻסְמָךְ״.



פָּקִיד־שֶׁל־בַּנְק: ״זֶה צֶ׳ק עָשׂוּי


עַל סְכוּם גָּדוֹל – אַךְ בְּלִי ׳כִּסּוּי׳.״



״עָשָׁן בְּלִי אֵשׁ!״ – אָמַר כַּבַּאי.


״תִּקְרָה בְּלִי קִיר!״ – אָמַר בַּנַּאי.



טַיָּח: ״סֻלָּם לְלֹא מִשְׁעָן!״


סַבָּל: ״אַרְגָּז לְלֹא מִטְעָן!״



עוֹד הַגְדָּרָה מִזֶּה הַסּוּג


נִסַּח שַׁדְּכָן: ״חֻפָּה בְּלִי זוּג!״



תַּלְמִיד־חָכָם מִהֵר לֵאמוֹר:


״אֱמֶת בִּלְשׁוֹן סַגִּי נְהוֹר!״



וּבַר־בֵּי־רַב מִיָּד פֵּרֵשׁ


כִּלְשׁוֹן־גִּילוֹ: ״בְּ׳שִׁין־קוּף־רֵישׁ׳!״



בַּסּוֹף הִשְׁמִיעַ סְתָם־אֶזְרָח
רַק שְׁתֵּי מִלִּים: ״עוֹרְבָא פָּרַח!״



וְעִתּוֹנַאי, אָדָם נֶחְפָּז –
מִלָּה אַחַת בִּלְבַד: ״בַּרְוָז״!


*




הַמִּקְצוֹעוֹת – רַבִּים מְאֹד,
וְאִם תִּרְצוּ – תּוֹסִיפוּ עוֹד!





 
מִפֶּה לָאֹזֶן




שְׁנֵי עוֹרְכֵי־דִין רָאוּ קוֹלֶגָה,
שֶׁאֶל עַצְמוֹ דִבֵּר בְּקוֹל.


״הוּא הִשְׁתַּגַּע״ – אָמַר בִּן־רֶגַע


אֶחָד מֵהֶם, לֵצָן גָּדוֹל:



״פְּרַקְלִיט, דּוֹבֵר־הַסַּנֵגוֹרְיָה
שֶׁפִּיו עָמֵל בִּשְׁבִיל אָזְנָיו –
מָשׁוּל לְבַעַל־קוֹנְדִיטוֹרִיָה,
אֲשֶׁר זוֹלֵל אֶת תּוּפִינָיו״.





 
חֲלֻקַּת חֶלְקַת־מַחְלֹקֶת




שָׂדֶה גָרַם לְרִיב יוֹרְשַׁיִם –
וְהַשּׁוֹפֵט פָּסַק פִּסְקוֹ:
״חַלֵּק, הַבְּכוֹר, שְׂדֵכֶם לִשְׁנַיִם –
וְתֵן לָאָח לִבְחוֹר חֶלְקוֹ!״





"
