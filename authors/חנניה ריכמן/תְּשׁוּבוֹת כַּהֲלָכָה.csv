,Title,Translator,Lang,Author,Text
0,תְּשׁוּבוֹת כַּהֲלָכָה,,,חנניה ריכמן,"
 
הַקַּבְּצָן וְהַקַּמְצָן

קַבְּצָן זוֹעֵם וְתוֹקְפָנִי,


חֲמוּשׁ אַלָּה עָבָה,


נִגַּש בִּרְחוֹב אֶל אִישׁ פְּלוֹנִי:


“הוֹ, תֵּן לִי נְדָבָה!”

אוֹתוֹ אָדָם הָיָה קַמְּצָן.


עָנָה: “לִי אֵין מָעוֹת!”


צָרַח בְּרֹגֶז הַקַּבְּצָן:

“אָז לָךְ־נָא לַעֲבוֹד!”

 
סְנוֹקֶרֶת לִ’סְנוֹבּ'

עָשִׁיר גָּדוֹל וּ’סְנוֹבּ' מֻפְלָג,


אֲשֶׁר עָרַךְ לוּ נֶשֶׁף־חַג


בְּדִירָתוֹ הַמְּהֻדֶּרֶת,


הִזְמִין זַמֶּרֶת מְפֹאֶרֶת –


וְהִיא, כְּדֶרֶךְ ‘אַלּוּפִים’,


בִּקְשָׁה חֲמֵשֶׁת אֲלָפִים.

– “מַסְכִּים” – אָמַר הַמִּילְיוֹנַאי:


אוּלָם אֲנִי מַצִּיג לָךְ תְּנַאי:


לָצֵאת מִיָּד אַחֲרֵי הַזֶּמֶר


וְלֹא לָשֶׁבֶת עַד הַגֶּמֶר:


אֵין קְהַל־אוֹרְחַי רָגִיל לִסְעוֹד


עִם שַׂחְקָנֵי־תֵּאַטְרָאוֹת"".

– “שְׁמַע, אֲדוֹנִי” – עָנְתָה בְּנַחַת:


""אִם לֹא אֻכְרַח לָשֶׁבֶת יַחַד


עִם קְהַל אוֹרְחֶיךָ הַיָּפִים –


אֶקַּח רַק שְׁלֹשֶׁת אֲלָפִים!""

*
 
הַמַּלְכָּה וְהַזַּמֶּרֶת

הַקֵּיסָרִית יֶקַטֶרִינָה


עָרְכָה קוֹנְצֶרְט בְּאַרְמוֹנָהּ –


וְהַזַּמֶּרֶת שֶׁהִזְמִינָה


בִּקְשָׁה שָׂכָר כָּפוּל שְׁמוֹנָה.

תַּאֲבוֹנָהּ עוֹרֵר בִּקֹּרֶת:


""אֶת יַקְּרָנִית יוֹתֵר מִדַּי:


גַּם הַגָּדוֹל בְּמֵצְבִּיאַי


לֹא יְקַבֵּל כָּזוֹ מַשְׂכֹּרֶת!""

– ""אִם־כֵּן, מַה צֹּרֶךְ יֵשׁ לָךְ בִּי?


יַנְעִים לָךְ זֶמֶר הַמַּצְבִּיא!""

 
הַלֶּחֶם וְהַמֶּלַח

קֵיסָר שֶׁל רוּסְיָה בִּזְמַנּוֹ


הִפְלִיט מִפִּיו חִדּוּד גָּרוּעַ


בִּשְׁעַת מִשְׁתֶּה בְּאַרְמוֹנוֹ,


שֶׁבּוֹ נָכַח לֵצָן יָדוּעַ.

גֵּא עַל כֹּחוֹ הַחִדּוּדִי,


טָפַח הַצַּאר לַלֵּץ עַל שֶׁכֶם


וְסָח: ""שֶָׁמַעְתָּ, יְדִידִי?


אֲנִי גּוֹזֵל מִפִּיךָ לֶחֶם""

אַךְ לְלֹא שֶׁמֶץ מְבוּכָה


עָנָה פִקֵּחַ זֶה לַמֶּלֶךְ:


""זֶה לֹא אִכְפַּת לִי, רוּם־הוֹדְךָ,


כָּל עוֹד נִשְׁאָר אֶצְלִי הַמֶּלַח""

 
הָעֲנָק וְהַגּוּץ

אָמַר עֲנָק לְגוּץ שָׁנוּן,


שֶׁפִּקְחוּתוֹ אוֹתוֹ הִכְעִיסָה:


""הֲרֵי יָכוֹל אֲנִי, קַטְנוּן,


פָּשׁוּט לָשִׂים אוֹתְךָ הַכִּיסָה!""

– “נָכוֹן!” – הֵשִׁיב לוּ הַזָּרִיז –


""אַתָּה יָכוֹל תַּכְלִית־יְכֹלֶת,


אַךְ אָז תִּהְיֶה לְךָ בַּכִּיס


חָכְמָה יוֹתֵר מִבַּגֻּלְגֹּלֶת!""

 
עֳקָצִין לְקָצִין

כְּשֶׁקֵּיסָר נַפּוֹלֵאוֹן


הָיָה קָצִין צָעִיר,


אָמַר לוּ פַּעַם בְּגָאוֹן


קְצִין־פְּרוּסִיָּה יָהִיר:

""הֲרֵי תּוֹדֶה כִּי צְבָאֲכֶם


אַךְ כֶּסֶף יַחֲמוֹד,


בְּעוֹד צְבָא־פְּרוּסִיָּה לוֹחֵם


לְמַעַן הַכָּבוֹד!""

– “נָכוֹן!” –


עָנָה נַפּוֹלֵאוֹן:


""אֱמֶת אַתָּה אוֹמֵר:


כָּל עַם וָעָם


תָּמִיד נִלְחָם


עַל מַה שֶּׁהוּא חָסֵר"".

 
מִלָּה… מִסֶּלַע


אָמְרוּ עַל קוּלִיג' הַנָּשִׂיא


שֶׁקִּצּוּרוֹ הִשִּׂיג הַשִּׂיא


בֵּין אַלּוּפֵי דִּבּוּר לַקוֹנִי.


בְּאֵיזֶה נֶשֶׁף וָשִׁינְגְטוֹנִי


אֶל זוֹ הַדְּמוּת הַשַּׁתְקָנִית


נִגְּשָׁה גְּבִירָה הַרְפַּתְקָנִית.

“מַר קוּלִיג', סוֹד לְךָ אָשִׂיחָה” –


אִָמְרָה בְּקוֹל מָלֵא תַּחְנוּן:


""תָּקַעְתִּי כַּף עַל סְכוּם הָגוּן


כִּי שְׁתֵּי מִלִּים אוֹצִיא מִפִּיךָ


כְּלוּם תְּמָאֵן לְהֵגִּידָן?""


– “הִפְסַדְתְּ” – עָנָה לָהּ הַשַּׁתְקָן.

 

מְכוֹנַת הַדִּבּוּר


""הֲנָכוֹן שֶׁבָּנִיתָ, אָדוֹן אֶדִיסוֹן,


מְכוֹנָה רִאשׁוֹנָה לְדִבּוּר?""


כָּךְ נִשְׁאַל יוֹם אֶחָד הַמַּמְצִיא הַגָּאוֹן


עַל יְדֵי סַקְרָנִים בְּצִבּוּר.

– “לֹא!” – עָנָה בְּחִיּוּךְ עַרְמוּמִי לְכֻלָּם:


כַּמּוּבָן, זוֹ שְׁמוּעָה בְּטֵלָה:


מְכוֹנָה־לְדִבּוּר רִאשׁוֹנָה בָּעוֹלָם


נִבְנְתָה לְפָנִים – מִצֶּלָע"".

 
חִלּוּף מַחְמָאוֹת


“אִם נִשּׂוּאִין – דֶּבֶר קָדוֹשׁ” –


אָמְרָה אִשָּׁה אַחַת לַכֹּמֶר –


""הֲרֵי יָאִים הֵם לָאֱנוֹשׁ


בְּגַן־הָעֵדֶן קַל־וָחֹמֶר!

וְלָמָּה שָׁם, בִּזְבוּל־קְדֻשָּׂה,


אֵין נִשּׂוּאֵי־זוּגוֹת? הַגֶּד־נָא!""


– ""וַדַּאי מִפְּנֵי שֶׁשּׁוּם אִשָּׁה


עוֹד לֹא זָכְתָה לָבוֹא גַן־עֶדְנָה"".

אַךְ הָאִשָּׁה מִבְּלִי הַרְהֵר


מִנֵּיהּ וּבֵיהּ הֵשִּׁיבָה אֹמֶר:


""וְשֶׁמָּא יֵשׁ עִכּוּב אַחֵר:


שֶׁבְּגַן־עֵדֶן אֵין שׁוּם כֹּמֶר?""

 

“Self made man”


אֲנִי – יְצִיר כַּפַי בִּלְבַד!""


כָּךְ הִתְפָּאֵר עָשִׁיר אֶחָד


בְּשִׂיחָתוֹ עִם רֵעַ.

– ""אָכֵן, פָּטַרְתָּ אֵל־שַׁדַּי


מֵאַחְרָיוּת כְּבֵדָה מִדַּי"" –


עָנָה לוֹ הַשּׁוֹמֵעַ.

 
הַצַּדִּיקִים וְהַפּוֹשֵׁעַ


שַׁלִּיט נָאוֹר אֶחָד בִּקֵּר


בְּתָא פּוֹשְׁעִים בְּעִיר־הַפֶּלֶךְ.


צֻוּוּ הַלָּלוּ לְסַפֵּר


אֶת פִּשְׁעֵיהֶם לִפְנֵי הַמֶּלֶךְ.

כָּל אִישׁ וָאִישׁ הִתְחִיל לִטְעוֹן


כִּי הוּא טָהוֹר תַּכְלִית הַטֹּהַר:


רַק בִּשְׁגָגָה עַל־לֹא־עָווֹן,


אוֹתוֹ חָבְשׁוּ בְּבֵית הַסֹּהַר.

אֶחָד בִּלְבַד הִצְדִּיק הַגְּזָר,


מִבְּלִי חַפֵּשׂ בּוֹ פְּגָם אוֹ סֶדֶק:


“אָמְנָם חָטָאתִי” – הוּא אָמַר –


“וְנֶעֱנַשְׁתִּי כָּאן בְּצֶדֶק”.

– “שׁוֹמְרִים!” – נָתַן הַמֶּלֶךְ צַו:


""גָּרְשׁוּ מִיָּד אֶת הַבְּלִיַּעַל,


פֶּן יְקַלְקֵל פֹּה אֶת שְׁכֵנָיו,


הַנְּקִיִּים מֵחֵטְא וָּמַעַל!""

*
 
קַלְקָלָה וְכַלְכָּלָה

אָמְרָה אֵי־פַּעַם אֵיזוֹ גְּבֶרֶת


לְבֶן־מִזְרָח דִּבְרֵי־קִטְרוּג


עַל מוֹלַדְתּוֹ, הַמְבַכֶּרֶת


רִבּוּי־נָשִׂים עַל בְּרִית־שֶׁל־זוּג.

– “גְּבִרְתִּי” – עָנָה – ""אֶפְשָׁר לִמְצוֹא פֹּה


בְּאַרְצְכֶם אוֹתוֹ דָּבָר,


וְרַק הֶבְדֵּל אֶחָד מִצְעָר


קַיָּם בֵינֵינוּ לְאֵירוֹפָּה:


בְּמוֹלַדְתִּי כָּל אִישׁ חַיָּב


גַּם לְפַרְנֵס אֶת כָּל נָשָׁיו!"".

 
הַנִּמּוּס

הַנִּמּוּס הַצָּרְפָתִי


לֹא עוֹמֵד בִּפְנֵי הֵבֹּחַן:


זֶה דֶּבֶר מְלָאכוּתִי


מְנֻפָּח וְרֵיק מִתֹּכֶן"".

כָּךְ בְּעֹז חָרַץ מִשְׁפָּט


בֶּן־אָמֶרִיקָה רַב־מֶרֶץ


בְּפֻלְמוֹס עִם אִישׁ־צָרְפַת


עַל נִמּוּס וְדֶרֶךְ־אֶרֶץ.

הֵשִׁיבוּ הַצָּרְפָתִי:


""אִם נִנְקוֹט אוֹתוֹ הֵבֹּחַן,


גַּם צָמִיג בִּמְכוֹנִיתִי


הוּא ""דָּבָר מְלָאכוּתִי,


מְנֻפָּח וְרֵיק מִתֹּכֶן"" –


אַךְ בֵּינְתַיִם הוּא מַנְעִים


אֶת הַדֶרֶךְ לַנּוֹסְעִים.

כָּךְ יָקֵל וְכָךְ יַנְעִים


כָּל דַּרְכֵּי שִׁתּוּף אוֹ שֹׁכֶן


""צְמִיג־הָרוּחַ' בַּחַיִּים –


הַנִּמּוּס “הָרֵיק מִתֹּכֶּן”.

 
לֶקַח אֲדִיבוּת

כְּשֶׁנְּצִיב אֶחָד טִיֵּל


עִם תַּיָּרִים בַּכְּבִישׁ,


בֵּרְכוֹ כּוּשִׁי – וְהַמּוֹשֵׁל


הֵשִׁיב בְּרָכָה לָאִישׁ.

תַּיָּר יָהִיר פָּתַח אֶת פִּיו


בְּרֹב פְּלִיאָה, לֵאמוֹר:


""וְכִי יָאֶה לִכְבוֹד נְצִיב


לִדְרוֹשׁ בִּשְּׁלוֹם שָׁחוֹר?""

עָנָה לַכְסִיל לְבֶן־הָעוֹר


הַשַּׂר הַגֶּ’נְטְלְמֶנִי:


""וּכְלוּם יָאֶה לִי שֶׁ’שָּׁחוֹר'


יִהְיֶה אָדִיב מִמֶּנִי?""

 
נִשּׂוּאִים לְנִסּוּיִים


סוֹפֵר שָׁנוּן קִבֵּל אִגֶּרֶת


מֵאֵת כּוֹכֶבֶת נֶחְמָדָה –


וּבָהּ הִצִּיעָה לוֹ הַגְּבֶרֶת…


את לְבָבָהּ וְאֶת יָדָהּ:

""זִוּוּג כָּזֶה יַצְמִיחַ גֶּזַע,


שֶׁאֵין כָּמוֹהוּ לִבְרָכָה:


צֶאֱצָאֵינוּ, פְּרִי־סִינְתֶּזָה,


יִירְשׁוּ יָפְיִי וְשִׂכְלְךָ!""

לַמָּחֳרָת מִכְתַּב־תְּשׁוּבָה בָּא:


""וּמַה יִהְיֶה, יִשְׁמוֹר הַשֵּׁם,


אִם הֵם יִירְשׁוּ יָפְיָם מֵאַבָּא


וְאֶת שִׂכְלָם – מֵאֶת הַאֵם?""

 
חִפּוּשֵׂי־שָׁוְא


עַד אֲשֶׁר אֶמְצָא לִי, רוּתִי,


הִפּוּכִי הָאַבְּסוֹלוּטִי,


לֹא אֶחְדַּל לִהְיוֹת רַוָּק"" –


בְּגִנְדּוּר אָמַר יִצְחָק.

לֹא כְּדַאי לָךְ לִטְרוֹחַ, ־


סָחָה רוּת שְׁנוּנַת־הַמֹּחַ:


""לֹא תִּמְצָא בִּמְלוֹא־עוֹלָם


מִין יְצוּר כָּל־כָּךְ מֻשְׁלָם!""

 
חֵַוַּת־דַּעַת וְדַעַת־חַוָּה


נָשׂוּי אֶחָד הֵחֵל לִרְטוֹן:


""נָשִׁים הֵן זֶרַע־מַעַל;


הִנֵּה קָרָאתִי בְּעִתּוֹן:


אִשָּׁה בָּגְדָה בַּבַּעַל!""

עַל קִטְרוּגוֹ שֶׁל בַּעֲלָהּ


עָנְתָה הַגְּבֶרֶת חִישׁ:


""עוֹד שׁוּם אִשָּׁה לֹא מָעֲלָה


בְּלִי עֶזְרָתוֹ שֶׁל אִישׁ!""

*
 
סִבָּה פְּשׁוּטָה


“זָכָר חָשׁוּב מִנְּקֵבָה!” –


הֵטִיחַ פִּרְחָחוֹן:


""הֲרֵי אָדָם וְלֹא חַוָּה


נִבְרָא רִאשׁוֹן, נָכוֹן?""

– “נָכוֹן” – עָנְתָה לוּ נַעֲרָה –


""וְהַסִּבָּה פְּשׁוּטָה:


יוֹצֵר, לִפְנֵי הַיְצִירָה,


תָּמִיד עוֹשֶׂה טְיוּטָה"".

 
לֶקַח לְחָצוּף


אֵי־פַּעַם אֵשֶׁת־חֲמוּדוֹת


גִּבְהַת־קוֹמָה, רַבַּת־מִדּוֹת,


קִצּוּר־דֶּבֶר – גְּבִירָה בַּת־חַיִל,


בִּרְחוֹב־הָעִיר הָלָכָה בַּלַּיִל.

לְפֶתַע צָץ מוּלָהּ אַבְרֵךְ:


“הַאִם מֻתָּר לְלַוּוֹתֵךְ?”


וְהַבַּרְנַשׁ – בְּרִיָּה שֶׁל צֶנַע:


רָזֶה וְגוּץ – שְׁמִּינִית מִמֶּנָּה!

שָׁלְחוּ עֵינֵיהָ מַבָּטָן


בִּדְמוּת אוֹתוֹ הַרְפַּתְקָטָן.


בָּהֶן נִדְלַק נִיצוֹץ שֶׁל עֶלֶס –


וְהִיא הֵשִׁיבָה לוּ בְּקֶלֶס:

""מַה זַאֲטוּט שֶׁכְּמוֹתְךָ,


תִּפְחַד לָלֶכֶת לְבַדְּךָ?""

 
רֶמֶז דַּק


פְּלוֹנִי הָיָה רַבְרְבָנִי.


בִּשְׁעַת שִׂיחָה אָמְרָה לוּ גְּבֶרֶת:


""מִדֵּי אֶרְאֶה אֶת אֲדוֹנִי,


בְּאִישׁ גָּדוֹל אֲנִי נִזְכֶּרֶת!""

– ""בְּמִי? – שְׁאַל בְּגַאֲוָה.


– “בְדַּרְוִין” – בָּאָה הַתְּשׁוּבָה.

 
רֶוַח נָקִי


אָדָם אֶחָד הִרְוִיחַ הוֹן


מִבֵּית חֲרֹשֶׁת לְסַבּוֹן.

כְּשֶׁנִּשְׁאַל בִּשְׁעַת־הַכָּשֵׁר:


“מַה מְקוֹרוֹ שֶׁל זֶה הָעֹשֶׁר?” –


עָנָה בְּאֹפֶן רְצִינִי:


“נִקְיוֹן־כַּפָּיִם, אֲדוֹנִי!”

 
מִי יֵלֵךְ לִשְׁאוֹל?


כּוֹפֵר כָּפְרִי נִטְפַּל לַכֹּמֶר:


""עִנְיַן יוֹנָה הוּא סֶלֶף בִּישׁ:


כְּלוּם דָּג יָכוֹל לִבְלוֹעַ אִישׁ?""


הִרְהֵר הַכֹּמֶר קְצָת וַיּאמֶר:

""כְּשֶׁאֶרְאֶה לָרִאשׁוֹנָה


בְּגַן־הָעֵדֶן אֶת יוֹנָה,


אֶגַּשׁ אֵלָיו וְאֶשְׁאָלֶנוּ!""

– “וְאִם בְּעֵדֶן הוּא אֵינֶנּוּ?”

חִיֵּךְ הַכֹּמֶר וְהֵשִׁיב:


“אֲזַי אַתָּה תִּשְׁאַל אֶת פִּיו!”

 
סִיּוּף בְּסִכּוֹת


""גִּיל אַרְבָּעִים – דֶּבֶר נוֹרָא!


הוּא מְעוֹרֵר בִּי חִיל וָרֶטֶט!"" –


אָמְרָה אִשָּׁה לֹא־צְעִירָה


לַחֲבֶרְתָּהּ הַמְקֻמֶּטֶת.

הִרְגִּישָׁה זוֹ אֶת רַעֲלָהּ,


אוּלָם הִסְתִּירָה אֶת הַכַּעַס.


– “נוֹרָא? מַדּוּעַ?” – שָׁאֲלָה:


“סַפְּרִי־נָא מַה אוֹתָךְ קָרָה אָז?”

 
בְּבַדָּאוּת גְּמוּרָה


שׂוּלְיַת יַרְקָן, וּשְׁמוֹ שָׁאוּל,


וְגָד, פּוֹעֵל־סַדְנָה,


אֲשֶׁר עָרְכוּ יַחְדָּו טִיּוּל,


עָבְרוּ לְיַד גִּנָּה.

– “הַבֵּט כַּמָּה יָפֶה הַכְּרוּב!” –


הִצְבִּיעַ הַסַּדְנַאי.


– “זֶה כְּרוּב יָפֶה? זֶה כְּרוּב עָלוּב!” –


עָנָה שָׁאוּל בִּגְנַאי:

""הוֹי, לוּ רָאִיתָ גִּנָּתִי!


כָּמוֹהָ אֵין לְהֶדֶר.


גִּדַּלְתִּי בָּהּ, עַל דִבְרָתִי,


רֹאשׁ־כְּרוּב כְּגֹדֶל חֶדֶר!""

– “גַּם בַּסַּדְנָה” – הֵשִׁיב לוֹ גָּד,


שֶׁלֹּא נָבוֹךְ כְּזַיִת –


""יִצַּרְנוּ כְּלִי־עֲנָק אֶחָד:


קְדֵרָה כְּגֹדֶל בַּיִת"".

– ""חֲדַל־נָא, גָּד, מֵהַפְרָזוֹת!


הַסְבֵּר לִי בְּטוּבְךָ:


לְמָה דְּרוּשָׁה קְדֵרָה כָּזֹאת?""


– “בִּשְׁבִיל בִּשׁוּל כְּרוּבְךָ!”

 
דֶּרֶךְ פְּנוּיָה


גִּדְעוֹן דֶּבֶר, נִתַּח, שִׁכְנֵעַ –


וְרָם רָצָה לְהַרְגִּיזוֹ.


“כָּל נְאוּמְךָ” – אָמַר לָרֵעַ –


“נִכְנַס בְּזוֹ, יָצָא בְּזוֹ!”

– “זֶה בֶּאֱמֶת וִדּוּי רַב־עֵרֶךְ” –


אָמַר גִּדְעוֹן בְּקוֹל שָׁלֵוֹ:


""מַשְׁמַע בֵּין זוֹ לְזוֹ – בַדֶּרֶךְ –


חָסַר כָּל כֹּח מְעַכֵּב!""

*
"
