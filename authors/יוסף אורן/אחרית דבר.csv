,Title,Translator,Lang,Author,Text
0,אחרית דבר,,,יוסף אורן,"
הספר הזה עדיין לא נדפס כספר בהוצאת ספרים כלשהי. על-ידי הכללתו במדף הסופר שלי בפרוייקט בן-יהודה הוא מזכה את הפרוייקט בהישג חריג וראשוני - הכללת ספר של סופר עברי, שהתגבש ביוזמתו של הפרוייקט ושיהיה מעתה נגיש לכולם בחינם ובכל עת באתרו כעותק יחיד, שאי-אפשר לקרוא את פרקיו בשום בימה ספרותית אחרת במרשתת האינטרנטית.
את ההחלטה לגבש פרקי מסה מחקר וביקורת קיבלתי לפני כשנה, כאשר הגעתי לגבורות ואחרי שהשלמתי לפרסם את כ“ב הכרכים של הסדרה המחקרית-ביקורתית שלי “תולדות הסיפורת הישראלית”, שבה הגשמתי את המשימה שהצבתי לעצמי לפני כ-60 שנה: ללוות את התפתחות הסיפורת העברית במשך 70 שנותיה הראשונות של המדינה, מתש”ח ועד תשע“ח (2018–1948), על-ידי סופרי דורי, דור ייסוד המדינה, דור שסימנתי בו את חמש משמרות הבאות: “דור בארץ”, “הגל החדש”, “הגל המפוכח”, “הקולות החדשים” ו”הגל הדיסטופי"".
בכך לא הסתיימה, כמובן, התחייבותי כחוקר הספרות העברית וכמבקר של יצירתם של סופרי דורי. ואכן, אחרי שחתמתי את הסידרה על הסיפורת ב-70 שנותיה הראשונות של המדינה כמדינת הלאום הריבונית של העם היהודי, החלטתי לכנס גם מאמרי ביקורת על כרכי סיפורת שהופיעו אחרי מועד החתימה של הסידרה, בשנת 2018, וגם פרקי מחקר ומסות שפרסמתי במשך השנים על הסוגות הספרותיות האחרות, מהן מסות על סופרים וספרים מתקופות קודמות של הספרות העברית שהיתה להם השפעה על סופרי דורי.
ועל כך מעיד השם שבחרתי לקובץ הפרקים הזה: “מן המסד ועד הטפחות”, הלקוח מספר מלכים א‘, פרק ז’-9, פרק המפרט את המידות של בית המלך ואת החומרים הנחוצים כדי לבנות אותו מן היסודות ועד קורות הגג.
.
"
