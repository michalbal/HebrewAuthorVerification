,Title,Translator,Lang,Author,Text
0,סִפּוּר בַּעַל-הַתַּאֲוָה וְהַיֶּלֶד בֶּן-הַשָּׁלשׁ,יוסף יואל ריבלין,מערבית,יוסף יואל ריבלין,"

סִפְּרוּ שֶׁהָיָה אָדָם פָּרוּץ, לָהוּט אַחֲרֵי נָשִׁים, שֶׁשָּׁמַע עַל
דְּבַר אִשָּׁה בַעֲלַת יֹפִי וָחֵן, וְהִיא שׁוֹכֶנֶת בְּעִיר אַחֶרֶת,
לֹא בְעִירוֹ. נָסַע אֶל הָעִיר שֶׁהִיא בְתוֹכָהּ, וְנָטַל עִמּוֹ
מַתָּנָה וְכָתַב לָהּ פִּתְקָה, מְתָאֵר בָּהּ מַה שֶּׁהוּא סוֹבֵל מִן
הַתְּשׁוּקָה וְהַכִּסּוּפִים, וְשֶׁכְּבָר הֵבִיאָה אוֹתוֹ אַהֲבָתוֹ
אוֹתָהּ לַעֲזֹב מוֹלַדְתּוֹ וְלָבוֹא אֵלֶיהָ. נָתְנָה לוֹ רְשׁוּת לָסוּר
אֵלֶיהָ. כְּשֶׁהִגִּיעַ לִמְעוֹנָהּ וְנִכְנַס אֵלֶיהָ, קָמָה לִקְרָאתוֹ
עַל רַגְלֶיהָ בְּהוֹקָרָה וְכָבוֹד, וְנָשְׁקָה אֶת שְׁתֵּי יָדָיו,
וְכִבְּדָה אוֹתוֹ בְכִבּוּד אוֹרְחִים שֶׁאֵין רַב מִמֶּנּוּ מִן
הַמַּאֲכָל וְהַמַּשְׁקֶה. וְהָיָה לָהּ יֶלֶד קָטָן, שֶׁהָיָה בְגִיל
שָׁלשׁ שָׁנִים. עָזְבָה אוֹתוֹ וְנִתְעַסְּקָה בְבִשּׁוּל
הַתַּבְשִׁילִים. אָמַר לָהּ הָאִישׁ: “קוּמִי וְנֵלֵךְ לִישֹׁן”. אָמְרָה
לוֹ: “הֲרֵי בְנִי יוֹשֵׁב וְהוּא רוֹאֶה אוֹתָנוּ”. אָמַר לָהּ: “יֶלֶד
קָטָן הוּא זֶה וְאֵינוֹ מֵבִין כְּלוּם וַאֲפִלּוּ לְדַבֵּר”. אָמְרָה
לוֹ: “אִלּוּ הָיִיתָ מַכִּיר תְּבוּנָתוֹ לֹא הָיִיתָ מְדַבֵּר”.
כְּשֶׁיָּדַע הַיֶּלֶד שֶׁהָאֹרֶז כְּבָר נִתְבַּשֵּׁל, בָּכָה בְּכִי רַב.
אָמְרָה לוֹ אִמּוֹ: “מַה הֵבִיא אוֹתְךָ לִידֵי בְכִי, בְּנִי?” אָמַר
לָהּ: “צְקִי לִי מִן הָאֹרֶז וְשִׂימִי בְתוֹכוֹ חֶמְאָה מֻתָּכָה”.
יָצְקָה לוֹ וְשָׂמָה עָלָיו חֶמְאָה מֻתָּכָה וְאָכַל הַיֶּלֶד. בָּכָה
שֵׁנִית. אָמְרָה לוֹ אִמּוֹ: “מַה הֱבִיאֲךָ לִידֵי בְכִי, בְּנִי?” אָמַר
לָהּ: “אִמָּא, שִׂימִי לִי עָלָיו סֻכָּר”. אָמַר לוֹ הָאִישׁ, שֶׁכְּבָר
הִתְרַגֵּז מִמֶּנּוּ: “אִי-אַתָּה אֶלָּא יֶלֶד בִּישׁ-גַּדָּא”. אָמַר
לוֹ הַיֶּלֶד: “אֵין בִּישׁ-גַּדָּא אֶלָּא אַתָּה, שֶׁיָּגַעְתָּ
וְנָסַעְתָּ מֵאֶרֶץ לְאֶרֶץ לְבַקֵּשׁ אֵשֶׁת-אִישׁ. וְאוּלָם אֲנִי
בוֹכֶה בִּגְלַל דָּבָר שֶׁנִּכְנַס לְעֵינִי, וְהוֹצֵאתִי אוֹתוֹ
עַל-יְדֵי דְמָעוֹת, וְאָכַלְתִּי אַחַר-כָּךְ אֹרֶז וְחֶמְאָה מֻתָּכָה
וְסֻכָּר דֵּי שָׂבְעִי. מִי הוּא אֵפוֹא בִּישׁ-הַגַּדָּא בֵּינֵינוּ?”
כְּשֶׁשָּׁמַע אוֹתוֹ הָאִישׁ נִתְבַּיֵּשׁ מִדִּבְרֵי אוֹתוֹ יֶלֶד קָטָן.
נִכְנְסָה לְלִבּוֹ הַתּוֹכֵחָה וְנַעֲשָׂה בַּעַל-נִמּוּס מֵאוֹתָהּ
שָׁעָה וָעֵת, וְלֹא פָגַע בָּהּ בִּכְלוּם וְהִסְתַּלֵּק לוֹ לְאַרְצוֹ,
וְלֹא פָסַק מִלַּחֲזֹר בִּתְשׁוּבָה עַד שֶׁמֵּת.
וְאָמַר בֶּן-הַמֶּלֶךְ: "" וְאוּלָם בַּאֲשֶׁר לְבֶן-חָמֵשׁ הַשָּׁנִים,
שָׁמַעְתִּי, הַמֶּלֶךְ,

"
