,Title,Translator,Lang,Author,Text
0,סִפּוּר גָ׳אנְשָׁאהּ,יוסף יואל ריבלין,מערבית,יוסף יואל ריבלין,"

דַּע, אָחִי, שֶׁאָבִי הָיָה מֶלֶךְ, וּשְׁמוֹ טִיגְמוּס, וְהָיָה מוֹשֵׁל
עַל אֶרֶץ כָּאבֻּל וְעַל שֵׁבֶט שַׁהְלָאן, וְהֵם עֲשֶׂרֶת אֲלָפִים
גִּבּוֹרִים שֶׁכָּל אֶחָד מֵהֶם הָיָה מוֹשֵׁל עַל מֵאָה עָרִים וּמֵאָה
מִבְצָרִים עִם טִירוֹתֵיהֶם. וְהָיָה מוֹשֵׁל עַל שִׁבְעָה שֻׂלְטָאנִים,
וְהָיוּ נוֹשְׂאִים לוֹ מַס מִמִּזְרָח וְעַד מַעֲרָב. וְהָיָה נוֹהֵג
בְּישֶׁר בְּשִׁלְטוֹנוֹ. וּכְבָר נָתַן לוֹ אֱלֹהִים יִתְעַלֶּה כָּל זֶה,
וְהִפְלָה לוֹ חַסְדּוֹ בְאוֹתָהּ מַמְלָכָה עֲצוּמָה. אַךְ לֹא הָיָה לוֹ
וָלָד. וְהָיְתָה מִשְׁאַלְתּוֹ בְחַיָּיו, שֶׁיְּחוֹנֵן אוֹתוֹ אֱלֹהִים
בֵּן זָכָר שֶׁיִּמְלךְ תַּחְתָּיו אַחֲרֵי מוֹתוֹ. אֵרַע הַדָּבָר
שֶׁקָּרָא בְיוֹם מִן הַיָּמִים לַחֲכָמִים וְלָאַסְטְרוֹלוֹגִים
וּלְרַבֵּי-הַמַּדָּע וְיוֹדְעֵי הָעִתִּים, וְאָמַר לָהֶם: ״הִסְתַּכְּלוּ
בְמַזָּלִי, כְּלוּם יְחוֹנֵן אוֹתִי אֱלֹהִים בְּחַיָּי בֵּן זָכָר,
שֶׁיָּקוּם עַל מַלְכוּתִי תַּחְתָּי?"" פָּתְחוּ הָאַסְטְרוֹלוֹגִים אֶת
הַסְּפָרִים וְחִשְּׁבוּ מַזָּלוֹ וּמַעֲרֶכֶת-כּוֹכָבָיו וְאָמְרוּ לוֹ:
״דַּע, הַמֶּלֶךְ, שְׁתְּחוֹנַן בֵּן זָכָר, וְלֹא יִהְיֶה אוֹתוֹ בֵן
אֶלָּא מִבַּת-מֶלֶךְ כֹרָאסָאן״. כְּשֶׁשָּׁמַע טִיגְמוּס כָּךְ
מִפִּיהֶם, שָׂמַח שִׂמְחָה עֲצוּמָה וְנָתַן לָאַסְטְרוֹלוֹגִים
וְלַחֲכָמִים מָמוֹן רָב אֲשֶׁר לֹא יִסָּפֵר וְלֹא יִמָּנֶה וְהָלְכוּ
לְדַרְכָּם. וְהָיָה אֵצֶל הַמֶּלֶךְ טִיגְמוּס מִשְׁנֶה גָדוֹל, וְהָיָה
גִבּוֹר עָצוּם שָׁקוּל כְּנֶגֶד אֶלֶף פָּרָשִׁים, וְהָיָה שְׁמוֹ עַיְן
זָאר. אָמַר לוֹ: ״הַמִּשְׁנֶה, מְבַקֵּשׁ אֲנִי מִמְּךָ שֶׁתִּצְטַיֵּד
לְמַסָּע אֶל אֶרֶץ כֹרָאסָאן, וּתְדַבֵּר לִי בְּבַת-הַמֶּלֶךְ
בַּהְרָוָאן מֶלֶךְ כֹרָאסָאן לְקַחְתָּהּ לִי לְאִשָּׁה״. וְסִפֵּר
הַמֶּלֶךְ טִיגְמוּס לְמִשְׁנֵהוּ עַיְן-זָאר מַה שֶּׁהוֹדִיעוּ לוֹ
הָאַסְטְרוֹלוֹגִים. כְּשֶׁשָּׁמַע הַמִּשְׁנֶה אֶת הַדְּבָרִים מִפִּי
הַמֶּלֶךְ טִיגְמוּס, הָלַךְ תֵּכֶף וּמִיָּד וְהִצְטַיֵּד לַנְּסִיעָה,
וְיָצָא אֶל מִחוּץ-לָעִיר עִם הַצָּבָא וְהַגִּבּוֹרִים וְהַגְּיָסוֹת.
זֶהוּ מַה שֶּׁהָיָה מֵעִנְיַן הַמִּשְׁנֶה. וְאוּלָם בַּאֲשֶׁר
לְטִיגְמוּס, הִנֵּה הֵכִין אֶלֶף וַחֲמֵשׁ מֵאוֹת מִטְעָנִים שֶׁל מֶשִׁי
וַאֲבָנִים טוֹבוֹת וּפְנִינִים וְאַבְנֵי אֹדֶם וְזָהָב וָכֶסֶף
וּמַתֵּכוֹת, וְהֵכִין מַשֶּׁהוּ רָב מִצָּרְכֵי הַחֲתוּנָה וְטָעַן אוֹתָם
עַל הַגְּמַלִּים וְעַל הַפְּרָדוֹת וּמְסָרָם לְמִשְׁנֵהוּ עַיְן-זָאר
וְכָתַב לוֹ מִכְתָּב וּבוֹ כָתוּב: ״וְאוּלָם אַחֲרֵי זֶה, הַשָּׁלוֹם עַל
הַמֶּלֶךְ בַּהְרָוָאן, יֵדַע כִּי אָסַפְנוּ אֶת הָאַסְטְרוֹלוֹגִים וְאֶת
הַחֲכָמִים וְאֶת גְּדוֹלֵי יוֹדְעֵי-הָעִתִּים, וְהוֹדִיעוּ לָנוּ,
שֶׁנְּחוֹנַן בֵּן זָכָר, וְלֹא יִהְיֶה אוֹתוֹ בֵן אֶלָּא מִבִּתְּךָ.


וַהֲרֵי כְבָר שָׁלַחְתִּי אֵלֶיךָ אֶת הַמִּשְׁנֶה עַיְן-זָאר וְעִמּוֹ
דְבָרִים רַבִּים מִצָּרְכֵי הַחֲתוּנָה, וּכְבָר נָתַתִּי לַמִּשְׁנֶה
כֹּחַ הַרְשָׁאָה בִמְקוֹמִי בִּשְׁאֵלָה זוֹ, וּמִנִּיתִיו לְקַבֵּל
קֶשֶׁר הַנִּשּׂוּאִין, וּמְבַקֵּשׁ אֲנִי מֵחַסְדְּךָ שֶׁתְּמַלֵּא
לַמִּשְׁנֶה אֶת חֶפְצוֹ, שֶׁהוּא חֶפְצִי וְאַל תַּרְאֶה בָזֶה לֹא
שְׁהִיּוֹת וְלֹא דְחִיּוֹת. וּמַה שֶּׁתַּעֲשֶׂנּוּ מִן הַטּוֹב הֲרֵיהוּ
מְקֻבָּל מִמְּךָ. וְהִשָּׁמֶר לְךָ מִלְּהִתְנַגֵּד לַדָּבָר הַזֶּה.
וְדַע הַמֶּלֶךְ בַּהְרָוָאן, שֶׁאֱלֹהִים כְּבָר אָצַל לִי חַסְדּוֹ
בְּתִתּוֹ לִי אֶת מַלְכוּת כָּאבֻּל וְהִמְלִיכַנִי עַל בְּנֵי שַׁהְלָאן,
וְנָתַן לִי מַלְכוּת עֲצוּמָה. וּכְשֶׁאֲנִי נוֹשֵׂא אֶת בִּתְּךָ,
אֶהְיֶה אֲנִי וְאַתָּה בַמַּלְכוּת דָּבָר אֶחָד, וְאֶשְׁלַח אֵלֶיךָ
בְּכָל שָׁנָה מִן הַמָּמוֹן מַה שֶּׁיַּסְפִּיק לְךָ. וְזֶהוּ מַה
שֶּׁאֲנִי פוֹנֶה אֵלֶיךָ בּוֹ״. חָתַם הַמֶּלֶךְ אֶת הַמִּכְתָּב
וּמְסָרוֹ לְמִשְׁנֵהוּ עַיְן זָאר, וְצִוָּהוּ לִנְסֹעַ אֶל אֶרֶץ
כֹרָאסָאן. נָסַע הַמִּשְׁנֶה עַד שֶׁהִגִּיעַ קָרוֹב לִמְדִינַת הַמֶּלֶךְ
בַּהְרָוָאן, וְהוֹדִיעוּהוּ עַל דְּבַר בּוֹא מִשְׁנֵה הַמֶּלֶךְ
טִיגְמוּס, כְּשֶׁשָּׁמַע הַמֶּלֶךְ בַּהְרָוָאן הַדָּבָר הַזֶּה, צִוָּה
אֶת אֶמִירֵי מַמְלַכְתּוֹ לְפָגְשׁוֹ וְצִיֵּד אִתָּם מַאֲכָל וּמַשְׁקֶה
וְזוּלַת זֶה וְנָתַן לָהֶם מִסְפּוֹא לַסּוּסִים. וְצִוָּם לָצֵאת
לִקְרַאת הַמִּשְׁנֶה עַיְן זָאר. טָעֲנוּ אֶת הַמִּטְעָנִים וְנָסְעוּ עַד
שֶׁבָּאוּ אֶל הַמִּשְׁנֶה וְשָׂמוּ לְפָנָיו אֶת הַמִּטְעָנִים, וְיָרְדוּ
הַגְּיָסוֹת וְהַצָּבָא וְשָׁאֲלוּ אִישׁ לִשְׁלוֹם רֵעֵהוּ. וְשָׁהוּ
בְאוֹתוֹ מָקוֹם עֲשָׂרָה יָמִים אוֹכְלִים וְשׁוֹתִים. אַחַר-כָּךְ
רָכְבוּ וְשָׂמוּ פְנֵיהֶם אֶל הָעִיר. יָצָא הַמֶּלֶךְ בַּהְרָוָאן
לְקַבֵּל אֶת פְּנֵי מִשְׁנֵה הַשֻּׂלְטָאן טִיגְמוּס וְחִבֵּק אוֹתוֹ
וְשָׁאַל לוֹ לְשָׁלוֹם, וּלְקָחוֹ וּפָנָה עִמּוֹ אֶל הַמִּבְצָר.
אַחַר-כָּךְ הִגִּישׁ הַמִּשְׁנֶה אֶת הַמִּטְעָנִים וְאֶת כְּלֵי הַיְּקָר
וְאֶת כָּל הַהוֹן לַמֶּלֶךְ בַּהְרָוָאן, וְנָתַן לוֹ אֶת הַמִּכְתָּב.
נְטָלוֹ הַמֶּלֶךְ בַּהְרָוָאן וְקָרָא אוֹתוֹ, וְיָדַע אֶת אֲשֶׁר בּוֹ
וְהֵבִין עִנְיָנוֹ, וְשָׂמַח שִׂמְחָה עֲצוּמָה, וּבֵרֵךְ אֶת הַמִּשְׁנֶה
לְבוֹאוֹ, וְאָמַר לוֹ: ״הִתְבַּשֵּׂר בְּטוֹב שֶׁאָנוּ מְמַלְּאִים מַה
שָּׁאַתָּה רוֹצֶה. וְאִלּוּ הָיָה הַמֶּלֶךְ טִיגְמוּס מְבַקֵּשׁ אֶת
נַפְשִׁי, הָיִיתִי נוֹתְנָהּ לוֹ״. הָלַךְ הַמֶּלֶךְ בַּהְרָוָאן מִיָּד
אֶל בִּתּוֹ וְאֶל אִמָּהּ וּקְרוֹבָיו, וְהוֹדִיעָם הַדָּבָר וְנוֹעַץ
בָּהֶם בּוֹ, וְאָמְרוּ לוֹ: ״עֲשֵׂה מַה שָּׁאַתָּה רוֹצֶה״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
בַּהְרָוָאן נוֹעַץ בְּבִתּוֹ וְאִמָּהּ וּקְרוֹבָיו, וְשֶׁאָמְרוּ לוֹ:
״עֲשֵׂה מַה שָּׁאַתָּה רוֹצֶה״. חָזַר הַמֶּלֶךְ בַּהְרָוָאן אֶל
הַמִּשְׁנֶה עַיְן-זָאר וְהוֹדִיעוּ בִּדְבַר מִלּוּי חֶפְצוֹ. שָׁהָה
הַמִּשְׁנֶה אֵצֶל הַמֶּלֶךְ בַּהְרָוָאן זְמָן שֶׁל שְׁנֵי חֳדָשִׁים.
אַחַר-כָּךְ אָמַר הַמִּשְׁנֶה לַמֶּלֶךְ: ״רְצוֹנֵנוּ שֶׁתֵּיטִיב
עִמָּנוּ בַדָּבָר שֶׁבִּגְלָלוֹ בָאנוּ אֵלֶיךָ, וְנֵלֵךְ אֶל אַרְצֵנוּ״.
אָמַר הַמֶּלֶךְ לַמִּשְׁנֶה: ״שָׁמַעְתִּי וְכִדְבָרְךָ אֶעֶשֶׂה״. צִוָּה
לְסַדֵּר עִנְיַן הַנִּשּׂוּאִין וּלְהָכִין אֶת צָרְכֵי הַחֲתוּנָה,
וְעָשׂוּ כְּפִי שֶׁצִּוָּה אוֹתָם. וְאַחַר-כָּךְ צִוָּה לְהָבִיא אֶת
כָּל מִשְׁנָיו וְאֶת הָאֶמִירִים מִגְּדוֹלֵי מַמְלַכְתּוֹ. וּבָאוּ
כֻלָּם. צִוָּה לְהָבִיא אֶת הַנְּזִירִים וְאֶת הַקְּשִׁישִׁים1
וּבָאוּ וְעָרְכוּ סֵדֶר נִשּׂוּאֵי הַבַּת לַמֶּלֶךְ טִיגְמוּס. הֵכִין
הַמֶּלֶךְ בַּהְרָוָאן צָרְכֵי הַנְּסִיעָה וְנָתַן לְבִתּוֹ מִן
הַמַּתָּנוֹת וּכְלֵי-הַיְקָר וְהַמַּתֵּכוֹת אֲשֶׁר לֹא יַעַצְרוּ כֹחַ
לְתָאֵר אוֹתָם, וְצִוָּה לִפְרשׂ שְׁטִיחִים בִּרְחוֹבוֹת2 הָעִיר
וּלְפָאֵר אוֹתָהּ בַּתִּפְאָרָה הַיָּפָה בְּיוֹתֵר. וְנָסַע הַמִּשְׁנֶה
עַיְן-זָאר עִם בַּת-הַמֶּלֶךְ בַּהְרָוָאן לְאַרְצוֹ. כְּשֶׁהִגִּיעָה
הַיְדִיעָה לַמֶּלֶךְ טִיגְמוּס צִוָּה לַעֲרֹךְ שִׂמְחָה וּלְפָאֵר אֶת
הָעִיר. אַחַר-כָּךְ בָּא הַמֶּלֶךְ טִיגְמוּס אֶל בַּת-הַמֶּלֶךְ
בַּהְרָוָאן, וְלֹא עָבְרוּ עָלֶיהָ יָמִים מוּעָטִים, עַד שֶׁהָרְתָה לוֹ,
וּכְשֶׁמָּלְאוּ חֳדָשֶׁיהָ יָלְדָה בֶּן זָכָר כַּיָּרֵחַ בְּלֵיל
מִלּוּאוֹ, כְּשֶׁנּוֹדַע לַמֶּלֶךְ טִיגְמוּס שֶׁאִשְׁתּוֹ יָלְדָה בֶּן
זָכָר נָאֶה, שָׂמַח שִׂמְחָה עֲצוּמָה, וְקָרָא אֶת הַחֲכָמִים וְאֶת
הָאַסְטְרוֹלוֹגִים וְאֶת גְּדוֹלֵי יוֹדְעֵי-הָעִתִּים, וְאָמַר לָהֶם:
״מְבַקֵּשׁ אֲנִי מִכֶּם שֶׁתִּתְבּוֹנְנוּ לְמַזָּלוֹ שֶׁל נוֹלָד זֶה
וּמַעֲרֶכֶת כּוֹכָבָיו, וְתַגִּידוּ לִי מַה הוּא שֶׁיִּקְרֶה לוֹ
בְחַיָּיו״. חִשְּׁבוּ הַחֲכָמִים וְהָאַסְטְרוֹלוֹגִים אֶת מַזָּלוֹ
וּמַעֲרֶכֶת כּוֹכָבָיו, וּמָצְאוּ אֶת הַיֶּלֶד בַּר-מַזָּל, אֶלָּא
שֶׁיַּגִּיעַ לוֹ בְּרֵאשִׁית חַיָּיו עָמָל, וְזֶהוּ כְשֶׁיַּגִּיעַ
לַחֲמֵשׁ-עֶשְׂרֵה שָׁנָה, וְאִם יִחְיֶה אַחֲרֵי זֶה יִרְאֶה טוֹבָה
הַרְבֵּה וְיִהְיֶה לְמֶלֶךְ עָצוּם, עָצוּם מֵאָבִיו, וְיִגְדַּל אָשְׁרוֹ
וְיִשָּׁמֵד מִתְנַגְּדוֹ וְיִחְיֶה חַיֵּי הֲנָאָה, אַךְ אִם יָמוּת, אֵין
תַּקָּנָה לְמַה שֶּׁעָבַר וְחָלַף. וֵאלֹהִים הוּא הַיּוֹדֵעַ.


כְּשֶׁשָּׁמַע הַמֶּלֶךְ דָּבָר זֶה שָׂמַח שִׂמְחָה עֲצוּמָה, וְקָרָא אֶת
שְׁמוֹ גָ׳אנְשָׁאהּ. מָסַר אוֹתוֹ לְמֵינִיקוֹת וְאוֹמְנוֹת, וְהֵיטִיב
לְגַדְּלוֹ. כְּשֶׁהִגִּיעַ לְגִיל חָמֵשׁ שָׁנִים, לִמֵּד אוֹתוֹ אָבִיו
קְרִיאָה, וְהָיָה קוֹרֵא אֶת הָאִוַנְגֶלְיוֹן, וְלִמְּדוֹ מִלְחָמָה
וּמַדְקֵרוֹת וּמַכָּה בִּהְיוֹתוֹ פָחוֹת מִגִּיל שֶׁבַע שָׁנִים. הָיָה
רוֹכֵב לְצֵיד חַיּוֹת הַבָּר וּצְבִי וָאַיָל, וְנַעֲשָׂה גִבּוֹר עָצוּם,
שָׁלֵם בְּכָל כְּלֵי הָאַבִּירוּת. וְהָיָה אָבִיו, בְּכָל פַּעַם
שֶׁשָּׁמַע עַל אַבִּירוּתוֹ בְּכָל כְּלֵי הַמִּלְחָמָה, שָׂמֵחַ שִׂמְחָה
עֲצוּמָה. אֵרַע בְּיוֹם מִן הַיָּמִים שֶׁהַמֶּלֶךְ טִיגְמוּס צִוָּה אֶת
צִבְאוֹתָיו שֶׁיִּרְכְּבוּ לְצֵיד חַיַּת הַבָּר וּצְבִי וְאַיָּל.
יָצְאוּ הַצְּבָאוֹת וְהַגְּיָסוֹת וְרָכַב הַמֶּלֶךְ טִיגְמוּס, הוּא
וּבְנוֹ גָ׳אנְשָׁאהּ, וְנָסְעוּ לָעֲרָבוֹת וְלַמִּדְבָּרִיּוֹת.
וְנִתְעַסְּקוּ בְצֵיד חַיּוֹת הַבָּר וּצְבִי וְאַיָּל עַד
בֵּין-הָעַרְבַּיִם שֶׁל הַיּוֹם הַשְּׁלִישִׁי. נִזְדַּמְּנָה
לְגָ׳אנְשָׁאהּ אַיָּלָה נִפְלֵאת הַצֶּבַע, וְרָצָה לְפָנָיו.
כְּשֶׁהִתְבּוֹנֵן גָ׳אנְשָׁאהּ לְאוֹתָהּ אַיָּלָה שֶׁהִיא רָצָה
לְפָנָיו, הָלַךְ אַחֲרֶיהָ וּמִהֵר לָרוּץ. וְרָאָה אוֹתָהּ בּוֹרַחַת.
פָּרְשׁוּ שִׁבְעָה מַמְלוּכִּים מִמַּמְלוּכֵּי טִיגְמוּס וְהָלְכוּ
בְּעִקְּבוֹת גָ׳אנְשָׁאהּ. כְּשֶׁרָאוּ אֶת אֲדוֹנָם כְּשֶׁהוּא אָץ
אַחֲרֵי אוֹתָהּ אַיָּלָה הָלְכוּ מְהֵרָה אַחֲרָיו וְהֵם עַל סוּסִים
מְהִירִים, וְלֹא פָסְקוּ לִנְסֹעַ עַד שֶׁהִגִּיעוּ אֶל חוֹף יָם,
וְתָקְפוּ כֻלָּם אֶת הָאַיָּלָה לְתָפְשָׂהּ וּלְצוּדָהּ. בָּרְחָה מֵהֶם
הָאַיָּלָה וֶהֱטִילָה עַצְמָהּ לְתוֹךְ הַיָּם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבְּשָׁעָה שֶׁתָּקְפוּ גָ׳אנְשָׁאהּ וְהַמַּמְלוּכִּים אֶת הָאַיָּלָה
לְתָפְשָׂהּ וּלְצוּדָהּ בָּרְחָה מֵהֶם וֶהֱטִילָהּ עַצְמָהּ לַיָּם.
וְהָיְתָה בְאוֹתוֹ יָם סִירַת דַּיָּג. קָפְצָה הָאַיָּלָה אֵלֶיהָ.
יָרְדוּ גָ׳אנְשָׁאהּ וְהַמַּמְלוּכִּים שֶׁלּוֹ מֵעַל סוּסֵיהֶם אֶל
הַסִּירָה וְצָדוּ אֶת הָאַיָּלָה וּבִקְּשׁוּ לַחֲזֹר לַיַּבָּשָׁה.
וְהִנֵּה רָאָה גָ׳אנְשָׁאהּ אִי עָצוּם. וְאָמַר לַמַּמְלוּכִּים
שֶׁעִמּוֹ: ״חָפֵץ אֲנִי שֶׁנֵּלֵךְ אֶל הָאִי״. אָמְרוּ לוֹ: ״שָׁמַעְנוּ
וְכִפְקֻדָּתְךָ נַעֲשֶׂה״. נָסְעוּ בַסִּירָה לְעֵבֶר הָאִי עַד
שֶׁהִגִּיעוּ אֵלָיו. כְּשֶׁהִגִּיעוּ אֵלָיו עָלוּ עָלָיו וְהָיוּ
מִסְתַּכְּלִים בּוֹ. אַחַר-כָּךְ חָזְרוּ אֶל הַסִּירָה וְנָסְעוּ
וְהָאַיָּלָה אִתָּם וּמְגַמַּת פְּנֵיהֶם לַיַּבָּשָׁה שֶׁבָּאוּ
מִמֶּנָּה. הֶעֱרִיב עֲלֵיהֶם הָעֶרֶב וְתָעוּ בַיָּם. נָשְׁבָה עֲלֵיהֶם
הָרוּחַ וְהֵרִיצָה אֶת הַסִּירָה לְלֵב הַיָּם וְיָשְׁנוּ עַד שְׁעַת
הַבֹּקֶר. אַחַר-כָּךְ הִתְעוֹרְרוּ וְלֹא יָדְעוּ אֶת הַדֶּרֶךְ, וְלֹא
פָסְקוּ לִנְסֹעַ בַּיָּם.


זֶהוּ מַה שֶּׁהָיָה מֵעִנְיָנָם. וְאוּלָם בַּאֲשֶׁר לַמֶּלֶךְ טִיגְמוּס
אָבִיו שֶׁל גָ׳אנְשָׁאהּ הִנֵּה חִפֵּשׂ אֶת בְּנוֹ וְלֹא רָאָה אוֹתוֹ.
צִוָּה אֶת הַצָּבָא שֶׁיֵּלְכוּ כָּל קְבוּצָה מֵהֶם בְּדֶרֶךְ אֲחֶרֶת.
הָיוּ מְסוֹבְבִים מְחַפְּשִׂים אֶת בֶּן הַמֶּלֶךְ טִיגְמוּס וְהָלְכָה
קְבוּצָה מֵהֶם אֶל הַיָּם וְרָאוּ אֶת הַמַּמְלוּךְּ שֶׁעֲזָבוּהוּ אֵצֶל
הַסּוּסִים. בָּאוּ אֵלָיו וְשָׁאֲלוּ אוֹתוֹ בִדְבַר אֲדוֹנוֹ וּבִדְבַר
שֵׁשֶׁת הַמַּמְלוּכִּים, וְהִגִּיד לָהֶם מַה שֶּׁקָּרָה לָהֶם. לָקְחוּ
אֶת הַמַּמְלוּךְּ וְאֶת הַסּוּסִים וְחָזְרוּ אֶל הַמֶּלֶךְ וְהוֹדִיעוּ
לוֹ אוֹתוֹ דָבָר. כְּשֶׁשָּׁמַע הַמֶּלֶךְ דְּבָרִים אֵלֶּה בָּכָה בְכִי
מַר, וְהִשְׁלִיךְ אֶת הַכֶּתֶר מֵעַל רֹאשׁוֹ וְנָשַׁךְ אֶת יָדָיו
מִתְחָרֵט, וְקָם מִיָּד וְכָתַב מִכְתָּב וְשָׁלַח אוֹתוֹ אֶל הָאִיִּים
שֶׁבַּיָּם וְאָסַף מֵאָה סְפִינוֹת, וְהוֹרִיד בָּהֶן צָבָא וְצִוָּה
עֲלֵיהֶם שֶׁיְשׁוֹטְטוּ בַיָּם וִיחַפְּשׂוּ אֶת בְּנוֹ גָ׳אנְשָׁאהּ.
אַחַר-כָּךְ לָקַח אֶת שְׁאָר הַצָּבָא וְהַגְּיָסוֹת וְחָזַר אֶל הָעִיר,
וְנַעֲשָׂה סָר וְזָעֵף עַד מְאֹד, וּכְשֶׁנּוֹדַע לְאִמּוֹ שֶׁל
גָ׳אנְשָׁאָהּ הַדָּבָר, סָפְקָה עַל פָּנֶיהָ וְעָרְכָה אֵבֶל.


זֶהוּ מַה שֶּׁהָיָה מֵעִנְיָנָהּ. וְאוּלָם בַּאֲשֶׁר לְגָ׳אנְשָׁאהּ
וְהַמַּמְלוּכִּים שֶׁעִמּוֹ, הִנֵּה לֹא פָסְקוּ לִתְעוֹת בַּיָּם. וְלֹא
פָסְקוּ הַמְסַיְּרִים מִשּׁוֹטֵט וּמִחַפֵּשׂ אוֹתָם בַּיָּם מֶשֶׁךְ
זְמַן עֲשָׂרָה יָמִים וְלֹא מְצָאוּם, וְחָזְרוּ אֶל הַמֶּלֶךְ
וְהוֹדִיעוּהוּ הַדָּבָר. אַחַר-כָּךְ נָשְׁבָה עַל גָ׳אנְשָׁאהּ וְעַל
הַמַּמְלוּכִּים שֶׁעִמּוֹ רוּחַ סְעָרָה וְהוֹלִיכָה אֶת הַסִּירָה לְאִי.
עָלוּ גָ׳אנְשָׁאהּ וְשֵׁשֶׁת הַמַּמְלוּכִּים מִן הַסִּירָה
וְהִתְהַלְּכוּ בְאוֹתוֹ אִי עַד לְמַעֲיָן זוֹרֵם בְּאֶמְצַע אוֹתוֹ אִי
וְרָאוּ אָדָם יוֹשֵׁב בְּמֶרְחַק קָרוֹב מִן הָאִי. בָּאוּ אֵלָיו
וְנָתְנוּ לוֹ שָׁלוֹם וְהֶחֶזִיר לָהֶם שָׁלוֹם. דִּבֵּר אֲלֵיהֶם הָאִישׁ
דְּבָרִים מֵעֵין צִפְצוּף הָעוֹפוֹת. כְּשֶׁשָּׁמַע גָ׳אנְשָׁאהּ דִבְרֵי
אוֹתוֹ אִישׁ תָּמַהּ. פָּנָה הָאִישׁ לְיָמִין ולִשְׂמֹאל, וַעֲדַיִן הֵם
תְּמֵהִים עַל אוֹתוֹ אִישׁ, כְּשֶׁכְּבָר נֶחֱלַק לִשְׁנֵי חֲצָאִים,
וְהָלַךְ כָּל חֵצִי לְעֵבֶר. וַעֲדַיִן הֵם בְּכָךְ, כְּשֶׁקָּרְבוּ
וּבָאוּ אֲלֵיהֶם מִינֵי אֲנָשִׁים אֲשֶׁר לֹא יִמָּנוּ וְלֹא יִסָּפְרוּ
וּבָאוּ מִקְּצֵה הָהָר וְהָלְכוּ עַד שֶׁהִגִּיעוּ אֶל הַמַּעֲיָן,
וְנַעֲשָׂה כָל אֶחָד מֵהֶם מְחֻלָּק לִשְׁנַיִם. בָּאוּ אֶל גָ׳אנְשָׁאהּ
וְאֶל הַמַּמְלוּכִּים לֶאֱכֹל אוֹתָם. כְּשֶׁרָאָה אוֹתָם גָ׳אנְשָׁאהּ
שֶׁהֵם מְבַקְּשִׁים לְאָכְלָם, בָּרַח מֵהֶם וּבָרְחוּ עִמּוֹ
הַמַּמְלוּכִּים. רָדְפוּ אַחֲרֵיהֶם אֵלֶּה הָאֲנָשִׁים וְאָכְלוּ מִן
הַמַּמְלוּכִּים שְׁלשָׁה, וְנִשְׁאֲרוּ שְׁלשָׁה עִם גָ׳אנְשָׁאהּ. יָרַד
גָ׳אנְשָׁאהּ בַּסִּירָה וְעִמּוֹ שְׁלשֶׁת הַמַּמְלוּכִּים, וְדָחֲפוּ אֶת
הַסִּירָה אֶל לֵב הַיָּם וְנָסְעוּ לַיְלָה וָיוֹמָם, כְּשֶׁאֵין הֵם
יוֹדְעִים לְאָן הַסִּירָה מוֹבִילָה אוֹתָם. שָׁחֲטוּ אֶת הָאַיָּלָה
וְהָיוּ נְזוֹנִים מִמֶּנָּה. הֵטִילוּ אוֹתָם הָרוּחוֹת וְהִשְׁלִיכוּם
לְאִי אַחֵר. הִתְבּוֹנְנוּ לְאוֹתוֹ אִי וְרָאוּ בוֹ עֵצִים וּנְהָרוֹת
וּפֵרוֹת וְגַנִּים, וּבוֹ מִכָּל מִינֵי הַפֵּרוֹת, וְהַנְּהָרוֹת
זוֹרְמִים תַּחַת אוֹתָם הָעֵצִים. וְהָאִי כְאִלּוּ הוּא גַן-עֵדֶן.


כְּשֶׁרָאָה גָ׳אנְשָׁאהּ אוֹתוֹ אִי מָצָא חֵן בְּעֵינָיו וְאָמַר
לַמַּמְלוּכִּים: ״מִי מִכֶּם יַעֲלֶה לְאִי זֶה וְיָשִׁיב לָנוּ דָבָר עַל
אוֹדוֹתָיו?״ אָמַר מַמְלוּךְּ מֵהֶם: ״אֲנִי אֶעֱלֶה וְאֶחְקֹר לָכֶם עַל
אוֹדוֹתָיו וְאֶחֱזֹר אֲלֵיכֶם״. אָמַר גָ׳אנְשָׁאהּ: ״זֶהוּ דָבָר שֶׁלֹּא
יִתָּכֵן. וְלֹא תַעֲלוּ אֶלָּא אַתֶּם הַשְּׁלשָׁה וְתַחְקְרוּ לָנוּ
אוֹדוֹת הָאִי הַזֶּה, וַאֲנִי אֵשֵׁב לָכֶם בַּסִּירָה עַד
שֶׁתַּחְזְרוּ״. שָׁלַח גָ׳אנְשָׁאהּ אֶת שְׁלשֶׁת הַמַּמְלוּכִּים לַחֲקֹר
דְּבַר הָאִי, וְעָלוּ הַמַּמְלוּכִּים לְאִי.


הִרְגִּישֶׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.
וּכְשֶׁהִגִּיעַ הַלַּיְלָה הַחֲמֵשׁ מֵאוֹת
וּשְׁנַיִם, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁעָלוּ
הַמַּמְלוּכִּים לְאוֹתוֹ אִי, סוֹבְבוּ בוֹ לְמִזְרָחוֹ וּלְמַעֲרָבוֹ,
וְלֹא מָצְאוּ בוֹ אַף אֶחָד. הָלְכוּ אֶל אֶמְצְעִיתוֹ וְרָאוּ מֵרָחוֹק
מִבְצָר שֶׁל שַׁיִשׁ לָבָן וּבָתָּיו בְּדֹלַח מְזֻקָּק. וּבְאֶמְצַע
אוֹתוֹ מִבְצָר גַּן וּבוֹ כָּל מִינֵי פֵּרוֹת יְבֵשִׁים וְלַחִים, מַה
שֶּׁאִי-אֶפְשָׁר לְתָאֵר, וּבְתוֹכוֹ כָּל מִינֵי פְּרָחִים נוֹתְנֵי
רֵיחַ. וְרָאוּ בְאוֹתוֹ מִבְצָר עֵצִים וּפֵרוֹת וְעוֹפוֹת הַמְצַיְּצִים
עַל אוֹתָם עֵצִים, וּבוֹ יַמָּה עֲצוּמָה וּבִקְצֵה הַיַּמָּה אוּלָם
מְרֻוָּח וּמְקֻמָּר וּבְאוֹתוֹ אוּלָם כִּסְאוֹת נִצָּבִים, וּבְתוֹךְ
אוֹתָם כִּסְאוֹת בַּתָּוֶךְ עֶרֶשׂ מְלָכִים נִצָּב מִזָּהָב אָדֹם
מְשֻׁבָּץ בְּמִינֵי אֲבָנִים יְקָרוֹת וְאַבְנֵי-חֵן. כְּשֶׁרָאוּ
הַמַּמְלוּכִּים יָפְיוֹ שֶׁל אוֹתוֹ מִבְצָר וְאֶת הַגַּן הַזֶּה סוֹבְבוּ
בְאוֹתוֹ מִבְצָר מִיָּמִין וּמִשְּׂמֹאל, וְלֹא רָאוּ בוֹ גַם אֶחָד.
יָצְאוּ מִן הַמִּבְצָר וְחָזְרוּ אֶל גָ׳אנְשָׁאהּ וְהוֹדִיעוּ לוֹ מַה
שֶּׁרָאוּ. כְּשֶׁשָּׁמַע גָ׳אנְשָׁאהּ בֶּן הַמֶּלֶךְ מִפִּיהֶם דָּבָר
זֶה, אָמַר לָהֶם: ״אָכֵן אֵין זֹאת אֶלָּא שֶׁאֶרְאֶה מִבְצָר זֶה״. עָלָה
מִן הַסִּירָה וְעָלוּ עִמּוֹ הַמַּמְלוּכִּים וְהָלְכוּ עַד שֶׁבָּאוּ אֶל
הַמִּבְצָר וְנִכְנְסוּ בוֹ. הִשְׁתָּאָה גָ׳אנְשָׁאהּ לְיָפְיוֹ שֶׁל
אוֹתוֹ מָקוֹם. סוֹבְבוּ מִסְתַּכְּלִים בַּגָּן וְאוֹכְלִים מֵאוֹתָם
פֵּרוֹת, וְלֹא פָסְקוּ לְשׁוֹטֵט עַד לְעֵת עֶרֶב. וּכְשֶׁהֶעֱרִיב
עֲלֵיהֶם הָעֶרֶב בָּאוּ אֶל הַכִּסְאוֹת הַנִּצָּבִים, וְיָשַׁב
גָ׳אנְשָׁאהּ עַל הָעֶרֶשׂ הַנִּצָּב בַּתָּוֶךְ, וְהָיוּ הַכִּסְאוֹת
נִצָּבִים לִימִינוֹ וְלִשְׂמֹאלוֹ. כְּשֶׁיָּשַׁב גָ׳אנְשָׁאהּ עַל אוֹתוֹ
עֶרֶשׂ, הָיָה מְהַרְהֵר וּבוֹכֶה עַל פֵּרוּדוֹ מִכִּסֵּא מַלְכוּת אָבִיו
וְעַל פֵּרוּדוֹ מֵאַרְצוֹ וּבְנֵי-מִשְׁפַּחְתּוֹ וּקְרוֹבָיו, וּבָכוּ
סָבִיב לוֹ שְׁלשֶׁת הַמַּמְלוּכִּים. וַעֲדַיִן הֵם בְּכָךְ,
כְּשֶׁנִּשְׁמְעָה צְעָקָה גְדוֹלָה מֵעֵבֶר הַיָּם. הִפְנוּ פְנֵיהֶם
לְצַד אוֹתָהּ צְעָקָה, וְהִנֵּה הֵם קוֹפִים כָּאַרְבֶּה הַפּוֹשֵׁט.
וְהָיָה אוֹתוֹ מִבְצָר וְהָאִי לָקוֹפִים. כְּשֶׁרָאוּ אוֹתָם קוֹפִים אֶת
הַסִּירָה שֶׁבָּא בָהּ גָ׳אנְשָׁאהּ, הִשְׁקִיעוּ אוֹתָהּ עַל חוֹף
הַיָּם, וּבָאוּ אֶל גָ׳אנְשָׁאהּ כְּשֶׁהוּא יוֹשֵׁב בַּמִּבְצָר״.
אָמַר מֶלֶךְ הַנְּחָשִׁים: ״כָּל זֶה חָאסִבּ, הָיָה מִמַּה שֶׁסִּפֵּר
הַבָּחוּר הַיּוֹשֵׁב בֵּין שְׁנֵי הַקְּבָרִים לְבֻּלוּקִיָּא״. אָמַר לוֹ
חָאסִבּ: ״וּמֶה עָשָׂה גָ׳אנְשָׁאהּ עִם הַקּוֹפִים אַחֲרֵי זֶה?״ אָמַר
לוֹ מֶלֶךְ הַנְּחָשִׁים: ״כְּשֶׁעָלָה גָ׳אנְשָׁאהּ וְיָשַׁב עַל הָעֶרֶשׂ
וְהַמַּמְלוּכִּים לִימִינוֹ וְלִשְׂמֹאלוֹ, קָרְבוּ וּבָאוּ אֲלֵיהֶם
הַקּוֹפִים וְהִבְהִילוּ אוֹתָם וְהִפְחִידוּם פַּחַד גָּדוֹל. נִכְנְסָה
חֲבוּרָה שֶׁל קוֹפִים וְנִגְּשׁוּ עַד שֶׁקָּרְבוּ אֶל הָעֶרֶשׂ,
שֶׁגָּ׳אנְשָׁאהּ יוֹשֵׁב עָלָיו, וְנָשְׁקוּ אֶת הָאָרֶץ לְפָנָיו
וְשָׂמוּ אֶת יְדֵיהֶם עַל חֲזוֹתֵיהֶם וְעָמְדוּ לְפָנָיו שָׁעָה אַחַת.
וְאַחֲרֵי זֶה בָאָה חֲבוּרָה וְעִמָּהּ שְׁתֵּי אַיָּלוֹת. שָׁחֲטוּ
אוֹתָן וֶהֱבִיאוּן לַמִּבְצָר וּפְשָׁטוּן, וְנִתְּחוּ אֶת בְּשָׂרָן
לִנְתָחִים וְצָלוּ אוֹתָן בָּאֵשׁ, עַד שֶׁהָיוּ טוֹבוֹת לַאֲכִילָה
וְשָׂמוּ אוֹתָן בִּקְעָרוֹת שֶׁל זָהָב וְשֶׁל כֶּסֶף וְעָרְכוּ אֶת
הַשֻּׁלְחָן, וְרָמְזוּ לְגָ׳אנְשָׁאהּ וּבְנֵי חֶבְרָתוֹ שֶׁיֹּאכְלוּ.
יָרַד מֵעַל הָעֶרֶשׂ וְאָכַל וְאָכְלוּ עִמּוֹ הַקּוֹפִים
וְהַמַּמְלוּכִּים דֵּי שָׂבְעָם3 מִן הָאֹכֶל. הֵסִירוּ הַקּוֹפִים
אֶת שֻׁלְחַן-הָאֹכֶל וְהֵבִיאוּ פֵרוֹת וְאָכְלוּ מֵהֶם, וְהוֹדוּ
לֵאלֹהִים יִתְעַלֶּה. רָמַז גָ׳אנְשָׁאהּ לַנִּכְבָּדִים שֶׁבַּקּוֹפִים
וְאָמַר לָהֶם: ״מָה עִנְיַנְכֶם, וּלְמִי מָקוֹם זֶה?״ אָמְרוּ לוֹ
הַקּוֹפִים בְּרֶמֶז: ״דַּע שֶׁמָּקוֹם זֶה הָיָה לַאֲדוֹנֵנוּ שְׁלֹמֹה
בֶּן דָּוִד עַל שְׁנֵיהֶם הַשָּׁלוֹם, וְהָיָה בָא אֵלָיו בְּכָל שָׁנָה
פַּעַם לְטַיֵּל בּוֹ, וְהוֹלֵךְ מֵאִתָּנוּ״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשָׁה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַקּוֹפִים סִפְּרוּ לְגָ׳אנְשָׁאהּ בֶּן-הַמֶּלֶךְ עַל דְּבַר
הַמִּבְצָר וְאָמְרוּ לוֹ: ״מָקוֹם זֶה הָיָה לַאֲדוֹנֵנוּ שְׁלֹמֹה בֶּן
דָּוִד, וְהָיָה בָא אֵלָיו בְּכָל שָׁנָה פַעַם לְטַיֵּל בּוֹ וְהוֹלֵךְ
מֵאִתָּנוּ״. הוֹסִיפוּ הַקּוֹפִים וְאָמְרוּ לוֹ: ״דַּע, הַמֶּלֶךְ,
שֶׁנַּעֲשֵׂיתָ שֻׂלְטָאן עָלֵינוּ וְאָנוּ בְשֵׁרוּתְךָ. אֱכֹל וּשְׁתֵה
וְכָל מַה שָּׁאַתָּה מְצַוֵּנוּ אָנוּ עוֹשִׂים אוֹתוֹ״. קָמוּ הַקּוֹפִים
וְנָשְׁקוּ אֶת הָאָרֶץ לְפָנָיו וְנִפְטַר כָּל אֶחָד מֵהֶם לְדַרְכּוֹ,
וְיָשֵׁן גָ׳אנְשָׁאהּ עַל הָעֶרֶשׂ, וְיָשְׁנוּ הַמַּמְלוּכִּים סָבִיב
לוֹ עַל הַכִּסְאוֹת עַד לִשְׁעַת הַבֹּקֶר. נִכְנְסוּ אֵלָיו אַרְבַּעַת
הַמִּשְׁנִים הָרָאשִׁים עַל הַקּוֹפִים וְצִבְאוֹתֵיהֶם עַד
שֶׁנִּתְמַלֵּא אוֹתוֹ הַמָּקוֹם וְעָמְדוּ סְבִיבוֹ בְמַעֲרָכָה אַחֲרֵי
מַעֲרָכָה. וּבָאוּ הַמִּשְׁנִים וְרָמְזוּ לְגָ׳אנְשָׁאהּ שֶׁיִּשְׁפֹּט
בֵּינֵיהֶם בַּנְּכוֹחָה. אַחַר-כָּךְ צָעֲקוּ הַקּוֹפִים זֶה עַל זֶה
וְהִסְתַּלְּקוּ וְנִשְׁאַר מֵהֶם אֲגַף לִפְנֵי הַמֶּלֶךְ גָ׳אנְשָׁאהּ
לְשֵׁם שֵׁרוּת. אַחַר-כָּךְ בָּאוּ קוֹפִים וְאִתָּם כְּלָבִים בְּצוּרַת
סוּסִים, וּבְרֹאשׁ כָּל כֶּלֶב מֵהֶם שַׁלְשֶׁלֶת. תָּמַהּ גָ׳אנְשָׁאהּ
עַל כְּלָבִים אֵלֶּה וְעַל עֹצֶם בְּרִיאָתָם. רָמְזוּ לוֹ מִשְּׁנָיו
הַקּוֹפִים לְגָ׳אנְשָׁאהּ שֶׁיִּרְכַּב וְיִסַּע אִתָּם. רָכְבוּ
גָ׳אנְשָׁאהּ וּשְׁלשֶׁת הַמַּמְלוּכִּים וְרָכַב אִתָּם צְבָא הַקּוֹפִים,
שֶׁהָיוּ כָאַרְבֶּה הַפּוֹשֵׁט לָרֹב, חֵלֶק מֵהֶם רוֹכְבִים וְחֵלֶק
רַגְלִים. תָּמַהּ עַל עִנְיָנָם, וְלֹא פָסְקוּ מִלֶּכֶת לְחוֹף הַיָּם.
וּכְשֶׁרָאָה אֶת הַסִּירָה שְׁקוּעָה, פָּנָה אֶל מִשְׁנָיו מִן
הַקּוֹפִים וְאָמַר לָהֶם: ״הֵיכָן הַסִּירָה שֶׁהָיְתָה בְכָאן?״ אָמְרוּ
לוֹ: ״דַּע, הַמֶּלֶךְ, שֶׁבְּשָׁעָה שֶׁבָּאתֶם לָאִי שֶׁלָּנוּ,
יָדַעְנוּ שֶׁתִּהְיֶה שֻׂלְטָאן עָלֵינוּ, וְחָשַׁשְׁנוּ שֶׁתִּבְרְחוּ
מֵאִתָּנוּ אִם נָבוֹא אֲלֵיכֶם, וְתֵרְדוּ בַסִּירָה, וּמִשּׁוּם זֶה
הִשְׁקַעְנוּהָ״. כְּשֶׁשָּׁמַע גָ׳אנְשָׁאהּ דְּבָרִים אֵלֶּה, פָּנָה אֶל
הַמַּמְלוּכִּים וְאָמַר לָהֶם: ״לֹא נִשְׁאֲרָה לָנוּ תַחְבּוּלָה לָלֶכֶת
מֵאֵצֶל אֵלֶּה הַקּוֹפִים. וְאוּלָם נַאֲרִיךְ רוּחֵנוּ בָזֶה שֶׁגָּזַר
אֱלֹהִים יִתְעַלֶּה״. נָסְעוּ וְלֹא חָדְלוּ לִנְסֹעַ עַד שֶׁהִגִּיעוּ
לְחוֹף נָהָר, וּבְצַד אוֹתוֹ נָהָר הָר גָּבוֹהַּ. הִתְבּוֹנֵן
גָ׳אנְשָׁאהּ לְאוֹתוֹ הָר, וְרָאָה בּוֹ רַבִּים מִן הַגּוּל, מִשְׁפַּחַת
שֵׁדִים. אָמְרוּ לוֹ הַקּוֹפִים: ״דַּע, הַמֶּלֶךְ, שֶׁאֵלֶּה הַגּוּל
אוֹיְבֵינוּ הֵם, וַאֲנַחְנוּ בָאנוּ לְהִלָּחֵם בָּהֶם״. תָּמַהּ
גָ׳אנְשָׁאהּ עַל גוּל אֵלֶּה וְעַל עֹצֶם בְּרִיאָתָם, וְהֵם רוֹכְבִים
עַל סוּסִים, וְרָאשֵׁיהֶם חֵלֶק מֵהֶם בְּצוּרַת רֹאשׁ הַבָּקָר, וְחֵלֶק
בְּצוּרַת הַגְּמַלִּים. כְּשֶׁרָאוּ הַגּוּל אֶת צְבָא הַקּוֹפִים,
תָּקְפוּ אוֹתָם וְעָמְדוּ עַל חוֹף הַנָּהָר וְהָיוּ רוֹגְמִים אוֹתָם
בְּמַשֶּׁהוּ מִן הָאֲבָנִים בְּצוּרַת אַלּוֹת, וּפָרְצָה בֵינֵיהֶם
מִלְחָמָה קָשָׁה4. כְּשֶׁרָאָה גָ׳אנְשָׁאהּ שֶׁהַגּוּל נִצְּחוּ אֶת
הַקּוֹפִים קָרָא בְקוֹל לַמַּמְלוּכִּים וְאָמַר לָהֶם: ״הוֹצִיאוּ אֶת
הַקְּשָׁתוֹת וְאֶת הַחִצִּים וִירוּ בָהֶם חִצִּים עַד שֶׁאַתֶּם
הוֹרְגִים אוֹתָם וּתְשִׁיבוּם מֵעָלֵינוּ״. עָשׂוּ הַמַּמְלוּכִּים מַה
שֶּׁצִּוָּה אוֹתָם גָ׳אנְשָׁאהּ עַד שֶׁנִּבְהֲלוּ הַגּוּלִים בֶּהָלָה
רַבָּה וְנֶהֱרַג מֵהֶם רָב, וְנָפוֹצוּ וְהִפְנוּ לָנוּס. כְּשֶׁרָאוּ
הַקּוֹפִים מִגָּ׳אנְשָׁאהּ דָּבָר זֶה יָרְדוּ אֶל הַנָּהָר וְעָבְרוּ
אוֹתוֹ, וְהַשֻּׂלְטָאן שֶׁלָּהֶם עִמָּם, וְגֵרְשׁוּ אֶת הַגּוּל עַד
שֶׁנֶּעֶלְמוּ מֵעֵינֵיהֶם וְנָפוֹצוּ וְנֶהֶרְגוּ רַבִּים מֵהֶם, וְלֹא
פָסְקוּ גָ׳אנְשָׁאהּ וְהַקּוֹפִים לָלֶכֶת עַד שֶׁהִגִּיעוּ לְהַר
גָּבוֹהַּ, וּמָצָא בוֹ לוּחַ מִשַּׁיִשׁ וּבוֹ כָּתוּב: ״דַּע, זֶה
שֶׁנִּכְנַס לְאֶרֶץ זוֹ, שֶׁתֵּעָשֶׂה שֻׂלְטָאן עַל קוֹפִים אֵלֶּה,
וְלֹא תִמָּלֵט מֵהֶם, אֶלָּא אִם כֵּן תֵּלֵךְ בַּדֶּרֶךְ הַמִּזְרָחִית
בְּצַד הָהָר, וְאָרְכָּהּ שְׁלֹשָׁה חֳדָשִׁים, כְּשֶׁאַתָּה עוֹבֵר בֵּין
חַיּוֹת-טֶרֶף וְגוּל וְהַשֵּׁדִים מִמִּשְׁפַּחַת מָארִד וּמִמִּשְׁפַּחַת
עִפְרִית, וְאַחֲרֵי זֶה תַגִּיעַ בָּאַחֲרוֹנָה אֶל הַיָּם הַמַּקִּיף אֶת
הָעוֹלָם, אוֹ אִם תֵּלֵךְ בַּדֶּרֶךְ הַמַּעֲרָבִית וְאָרְכָּהּ
אַרְבָּעָה חֳדָשִׁים וּבְרֹאשָׁהּ נַחַל הַנְּמָלִים. וּכְשֶׁתַּגִּיעַ
לְנַחַל הַנְּמָלִים וְתִכָּנֵס לְתוֹכוֹ, הִשָּׁמֵר לְנַפְשְׁךָ מֵאֵלֶּה
הַנְּמָלִים עַד שֶׁתַּגִּיעַ אֶל הַר גָּבוֹהַּ. וְהָהָר הַזֶּה בּוֹעֵר
כְּאֵשׁ וּמַהֲלָכוֹ עֲשָׂרָה יָמִים


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְאַרְבָּעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ קָרָא אוֹתוֹ לוּחַ כְּשֶׁרָאָה אוֹתוֹ, וּמָצָא בוֹ אֶת
הַדְּבָרִים כְּפִי שֶׁהִזְכַּרְנוּ, הִכִּיר שֶׁבְּסוֹף הַלּוּחַ כָּתוּב:
״אַחַר-כָּךְ תַּגִּיעַ לְבַסּוֹף אֶל נָהָר עָצוּם, שֶׁהוּא זוֹרֵם,
וְזִרְמוֹ מַכֶּה אֶת הָעֵינַיִם בַּסַּנְוֵרִים מֵרֹב עֻזּוֹ. וְנָהָר זֶה
יִיבָשׁ בְּכָל שַׁבָּת. וּלְיָדוֹ עִיר שֶׁתּוֹשָׁבֶיהָ כֻלָּם יְהוּדִים
וּמְכַחֲשִׁים בְּדַת מֻחַמָּד, אֵין בָּהֶם גַּם מֻסְלִם אֶחָד. וְאֵין
בְּאֶרֶץ זוֹ אֶלָּא אוֹתָהּ עִיר בִּלְבָד. וְכָל עוֹד תִּהְיֶה שׁוֹהֶה
אֵצֶל הַקּוֹפִים תִּגְבַּר יָדָם עַל הַגּוּלִים. וְדַע שֶׁלּוּחַ זֶה
כְּתָבוֹ הָאָדוֹן שְׁלֹמֹה בֶן דָּוִד עַל שְׁנֵיהֶם הַשָּׁלוֹם״.


כְּשֶׁקָּרָא אוֹתוֹ גָ׳אנְשָׁאהּ בָּכָה בְכִי רָב. פָּנָה אֶל
הַמַּמְלוּכִּים שֶׁלּוֹ וְהוֹדִיעָם הַכָּתוּב עַל הַלּוּחַ,
וְאַחַר-כָּךְ רָכַב וְרָכְבוּ סְבִיבוֹ צְבָא הַקּוֹפִים, שֶׁהָיוּ
שְׂמֵחִים בְּנִצְחוֹנָם עַל אוֹיְבֵיהֶם, וְחָזְרוּ אֶל מִבְצָרָם. עָמַד
גָ׳אנְשָׁאהּ בַּמִּזְרָח מוֹלֵךְ עַל הַקּוֹפִים שָׁנָה וָחֵצִי.
אַחַר-כָּךְ צִוָּה גָ׳אנְשָׁאהּ אֶת צְבָא הַקּוֹפִים, שֶׁיִּרְכְּבוּ
לְצֵיד צְבִי וְאַיָּל וְחַיּוֹת-הַבָּר. רָכְבוּ וְרָכַב עִמָּם
גָ׳אנְשָׁאהּ וּמַמְלוּכָּיו וְנָסְעוּ בַמִּדְבָּרִיּוֹת וּבָעֲרָבוֹת,
וְלֹא פָסְקוּ לִנְסֹעַ מִמָּקוֹם לְמָקוֹם עַד שֶׁהִכִּיר אֶת עֵמֶק
הַנְּמָלִים וְרָאָה אֶת הַדְּבָרִים כְּפִי שֶׁהֵם כְּתוּבִים עַל לוּחַ
הַשַּׁיִשׁ. כְּשֶׁרָאָה זֶה, צִוָּה אוֹתָם לָרֶדֶת בְּמָקוֹם זֶה
וְיָרְדוּ, וְיָרַד צְבָא הַקּוֹפִים, וְעָמְדוּ שָׁם אוֹכְלִים וְשׁוֹתִים
מֶשֶׁךְ עֲשָׂרָה יָמִים. פָּרַשׁ גָ׳אנְשָׁאהּ עִם הַמַּמְלוּכִּים
שֶׁלּוֹ בְּלַיְלָה מִן הַלֵּילוֹת וְאָמַר לָהֶם: ״רְצוֹנִי שֶׁנִּבְרַח
וְנֵלֵךְ לְעֵמֶק הַנְּמָלִים וְנִסַּע לְעִיר הַיְּהוּדִים, אֶפְשָׁר
יַצִּילֵנוּ אֱלֹהִים מִקּוֹפִים אֵלֶּה וְנֵלֵךְ לְדַרְכֵּנוּ״ אָמְרוּ
לוֹ: ״שָׁמַעְנוּ וְכִפְקֻדָּתְךָ נַעֲשֶׂה״. הִמְתִּין עַד שֶׁעָבַר מִן
הַלַּיְלָה מַשֶּׁהוּ וְקָם וְקָמוּ הַמַּמְלוּכִּים עִמּוֹ,
וְהִזְדַּיְּנוּ בְזֵינָם וְחָגְרוּ חַרְבוֹתֵיהֶם וּפִגְיוֹנֵיהֶם
וְכַדּוֹמֶה לָזֶה מִכְּלֵי הַמִּלְחָמָה, וְיָצָא גָ׳אנְשָׁאהּ הוּא
וְהַמַּמְלוּכִּים שֶׁלּוֹ וְנָסְעוּ מִתְּחִלַּת הַלַּיְלָה עַד שְׁעַת
הַבֹּקֶר. כְּשֶׁהִתְעוֹרְרוּ הַקּוֹפִים מִשְּׁנָתָם לֹא רָאוּ לֹא אֶת
גָ׳אנְשָׁאהּ וְלֹא אֶת הַמַּמְלוּכִּים שֶׁלּוֹ, וְיָדְעוּ שֶׁבָּרְחוּ
מֵהֶם. קָמָה חֲבוּרָה מִן הַקּוֹפִים וְרָכְבוּ וְנָסְעוּ לְעֵבֶר
הַדֶּרֶךְ הַמִּזְרָחִית, וַחֲבוּרָה רָכְבוּ וְנָסְעוּ אֶל עֵמֶק
הַנְּמָלִים. וַעֲדַיִן הַקּוֹפִים נוֹסְעִים, כְּשֶׁרָאוּ אֶת
גָ׳אנְשָׁאהּ וְאֶת הַמַּמְלוּכִּים עִמּוֹ כְּשֶׁמְּגַמַּת פְּנֵיהֶם אֶל
עֵמֶק הַנְּמָלִים. כְּשֶׁרָאוּ אוֹתָם מִהֲרוּ אַחֲרֵיהֶם. כְּשֶׁרָאָה
אוֹתָם גָ׳אנְשָׁאהּ בָּרַח וּבָרְחוּ עִמּוֹ הַמַּמְלוּכִּים וְנִכְנְסוּ
לְתוֹךְ עֵמֶק הַנְּמָלִים. לֹא עָבְרָה שָׁעָה עַד שֶׁהַקּוֹפִים תָּקְפוּ
אוֹתָם וּבִקְּשׁוּ לַהֲרֹג אֶת גָ׳אנְשָׁאהּ אוֹתוֹ וְאֶת הַמַּמְלוּכִּים
שֶׁלּוֹ, וְהִנֵּה הַנְּמָלִים יָצְאוּ מִתַּחַת הָאָרֶץ כָּאַרְבֶּה
הַמִּתְפַּשֵּׁט, כָּל נְמָלָה בְגֹדֶל הַכֶּלֶב. כְּשֶׁרָאוּ הַנְּמָלִים
אֶת הַקּוֹפִים הִתְנַּפְּלוּ עֲלֵיהֶם וְאָכְלוּ מֵהֶם חֲבוּרָה,
וְהָרְגוּ הַקּוֹפִים מִן הַנְּמָלִים חֲבוּרָה רַבָּה, וְאוּלָם
הַנְּמָלִים גָבְרוּ. וְהָיוּ הַנְּמָלִים בָּאוֹת אֶל הַקּוֹפִים
וּמַכּוֹת אוֹתָם וּמְשַׁסְּעוֹת אוֹתָם לִשְׁנַיִם. וְהָיוּ עֲשָׂרָה מִן
הַקּוֹפִים עוֹלִים עַל נְמָלָה אַחַת וְתוֹפְסִים אוֹתָהּ וּמְשַׁסְּעִים
אוֹתָהּ לִשְׁנַיִם, וְהָיְתָה הַמִּלְחָמָה קָשָׁה בֵינֵיהֶם עַד לְעֵת
עֶרֶב. וּכְשֶׁהֶעֱרִיב הַיּוֹם, בָּרַח גָ׳אנְשָׁאהּ הוּא
וְהַמַּמְלוּכִּים בְּתוֹךְ תּוֹכֵי הָעֵמֶק.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וַחֲמִשָּׁה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ בָּרַח הוּא וְהַמַּמְלוּכִּים שֶׁלּוֹ, אַחֲרֵי
שֶׁהֶעֱרִיב הַיּוֹם וּמִהֲרוּ בְדַרְכָּם בְּתוֹךְ תּוֹכֵי הָעֵמֶק עַד
הַבֹּקֶר. כְּשֶׁהֵאִיר הַבֹּקֶר, הִתְקָרְבוּ הַקּוֹפִים אֶל
גָ׳אנְשָׁאהּ. כְּשֶׁרָאָה אוֹתָם הִזְעִיק אֶת הַמַּמְלוּכִּים וְאָמַר
לָהֶם: ״הַכּוּ אוֹתָם בַּחֲרָבוֹת״. שָׁלְפוּ הַמַּמְלוּכִּים אֶת
חַרְבוֹתֵיהֶם וְהִתְחִילוּ מַכִּים אֶת הַקּוֹפִים עַל יָמִין וּשְׂמֹאל.
נִגַּשׁ קוֹף עָצוּם, לוֹ שִׁנַּיִם כְּשִׁנֵּי הַפִּילִים וּבָא אֶל אַחַד
הַמַּמְלוּכִּים וְהִכָּהוּ וְשִׁסַּע אוֹתוֹ לִשְׁנַיִם. בָּאוּ
הַקּוֹפִים בֶּהָמוֹן עַל גָּ׳אנְשָׁאהּ. בָּרַח אֶל הַמָּקוֹם הַנָּמוּךְ
בְּיוֹתֵר שֶׁל הָעֵמֶק וְרָאָה שָׁם נָהָר עָצוּם וּלְצִדּוֹ נְמָלִים
רַבִּים. כְּשֶׁרָאוּ הַנְּמָלִים אֶת גָ׳אנְשָׁאהּ מִתְקָרֵב אֲלֵיהֶם,
הִקִּיפוֹ אוֹתוֹ, וְהִנֵּה הִכָּה אַחַד הַמַּמְלוּכִּים נְמָלָה בַּחֶרֶב
וְשִׁסַּע אוֹתָהּ לִשְׁנַיִם. כְּשֶׁרָאוּ זֹאת צִבְאוֹת הַנְּמָלִים
בָּאוּ בֶהָמוֹן עַל הַמַּמְלוּךְּ וְהָרְגוּ אוֹתוֹ. וַעֲדַיִן הֵם
בְּכָךְ, כְּשֶׁבָּאוּ הַקּוֹפִים מֵעַל הָהָר, וְשָׁתוּ בֶהָמוֹן עַל
גָ׳אנְשָׁאהּ. כְּשֶׁרָאָה גָ׳אנְשָׁאהּ הִשְׂתָּעֲרוּתָם עָלָיו, קָרַע
מֵעָלָיו אֶת בְּגָדָיו וְיָרַד לַנָּהָר וְעִמּוֹ הַמַּמְלוּךְּ
שֶׁנִּשְׁאַר, וְשָׂחוּ עַל הַמַּיִם אֶל לֵב הַנָּהָר. רָאָה גָ׳אנְשָׁאהּ
אִילָן עַל חוֹף הַנָּהָר, מִן הָעֵבֶר הַשֵּׁנִי. שָׁלַח יָדוֹ אֶל עָנָף
מֵעֲנָפָיו וּתְפָשׂוֹ וְנִתְלָה בוֹ וְעָלָה לַיַּבָּשָׁה. וְאוּלָם
בַּאֲשֶׁר לַמַּמְלוּךְּ הִנֵּה גָבַר עָלָיו הַזֶּרֶם וּסְחָבוֹ וְנִפֵּץ
אוֹתוֹ אֶל הָהָר. הָיָה גָ׳אנְשָׁאהּ עוֹמֵד יְחִידִי בַיַּבָּשָׁה סוֹחֵט
אֶת בְּגָדָיו וּמְיַבְּשָׁם בַּשֶּׁמֶשׁ. וּפָרְצָה בֵין הַנְּמָלִים
וּבֵין הַקּוֹפִים מִלְחָמָה עַזָּה. אַחַר-כָּךְ חָזְרוּ הַקּוֹפִים
לְאַרְצָם.


זֶהוּ מַה שֶּׁהָיָה מֵעִנְיַן הַקּוֹפִים וְהַנְּמָלִים. וְאוּלָם
בַּאֲשֶׁר לְגָ׳אנְשָׁאהּ, הִנֵּה הָיָה בוֹכֶה עַד לְעֵת עֶרֶב.
אַחַר-כָּךְ נִכְנַס לְתוֹךְ מְעָרָה, וּמָצָא לוֹ מִפְלָט בְּתוֹכָהּ,
וְהָיָה מְפַחֵד פַּחַד רַב, וְהִרְגִּישׁ חֲרָדָה בִּגְלַל אָבְדַן
הַמַּמְלוּכִּים שֶׁלּוֹ. יָשֵׁן בְּאוֹתָהּ מְעָרָה עַד לַבֹּקֶר.
אַחַר-כָּךְ הָלַךְ וְלֹא פָסַק מִלֶּכֶת לֵילוֹת וְיָמִים, כְּשֶׁהוּא
אוֹכֵל מִן הָעֲשַׂבִּים עַד שֶׁהִגִּיעַ לָהָר הַיּוֹקֵד כָּאֵשׁ.
כְּשֶׁבָּא אֵלָיו הָלַךְ בּוֹ עַד שֶׁהִגִּיעַ לַנָּהָר הַמִּתְיַבֵּשׁ
בְּכָל יוֹם שַׁבָּת. כְּשֶׁהִגִּיעַ לְאוֹתוֹ נָהָר, מָצָא אוֹתוֹ נָהָר
עָצוּם, וּלְצִדּוֹ עִיר עֲצוּמָה, וְהִיא עִיר הַיְּהוּדִים שֶׁרָאָה
עָלֶיהָ כָתוּב בַּלּוּחַ. עָמַד שָׁם עַד שֶׁבָּא יוֹם הַשַּׁבָּת
וְיָבֵשׁ הַנָּהָר. הָלַךְ בַּנָּהָר עַד שֶׁהִגִּיעַ לְעִיר הַיְּהוּדִים.
וְלֹא רָאָה בְתוֹכָהּ אָדָם. הָלַךְ עַד שֶׁהִגִּיעַ אֶל דֶּלֶת שֶׁל
בַּיִת וּפְתָחָהּ וְנִכְנַס לַבַּיִת וְרָאָה אֶת יוֹשְׁבָיו שׁוֹתְקִים
וְאֵינָם מְדַבְּרִים כְּלָל. אָמַר לָהֶם: ״אִישׁ נָכְרִי אָנֹכִי
וְרָעֵב״. אָמְרוּ לוֹ בְרֶמֶז: ״אֱכֹל וּשְׁתֵה וְאַל תְּדַבֵּר״. יָשַׁב
אֶצְלָם וְאָכַל וְשָׁתָה וְיָשֵׁן אוֹתוֹ הַלַּיְלָה. כְּשֶׁהִגִּיעַ
הַבֹּקֶר, נָתַן לוֹ בַּעַל-הַבַּיִת שָׁלוֹם וּבֵרַךְ אוֹתוֹ לְבוֹאוֹ
וְאָמַר לוֹ: ״מֵאַיִן אַתָּה וּלְאָן אַתָּה הוֹלֵךְ?״ כְּשֶׁשָּׁמַע
גָ׳אנְשָׁאהּ אֶת דִּבְרֵי אוֹתוֹ הַיְּהוּדִי בָּכָה בְּכִי רָב וְסִפֵּר
לוֹ סִפּוּרוֹ וְהִגִּיד לוֹ עַל-דְּבַר עִיר אָבִיו. תָּמַהּ הַיְּהוּדִי
עַל כָּךְ וְאָמַר לוֹ: ״לֹא שָׁמַעְנוּ מֵעוֹלָם עַל דְּבַר עִיר זוֹ,
אֶלָּא שֶׁהָיִינוּ שׁוֹמְעִים מִפִּי שַׁיָּרוֹת הַסּוֹחֲרִים שֶׁשָּׁם
אֶרֶץ שֶׁשְּׁמָהּ אֶרֶץ תֵּימָן״. אָמַר לוֹ: ״זוֹ הִיא הָאָרֶץ שֶׁהָיוּ
מְסַפְּרִים עַל אוֹדוֹתֶיהָ הַסּוֹחֲרִים. אֵין הִיא רְחוֹקָה מִמָּקוֹם
זֶה״. אָמַר לוֹ הַיְּהוּדִי: ״סוֹחֲרֵי הַשַּׁיָּרוֹת אוֹמְרִים שֶׁזְּמַן
נְסִיעָתָם מֵאַרְצָם לְכָאן שְׁנָתַיִם וּשְׁלשָׁה חֳדָשִׁים״. אָמַר
גָ׳אנְשָׁאהּ לַיְּהוּדִי: ״וּמָתַי תָּבוֹא הַשַּׁיָּרָה?״ אָמַר לוֹ:
״תָּבוֹא בַשָּׁנָה הַבָּאָה.״


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְשִׁשָּׁה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁכְּשֶׁשָּׁאַל גָ׳אנְשָׁאהּ אֶת הַיְּהוּדִי עַל דְּבַר בּוֹא
הַשַּׁיָּרָה, אָמַר לוֹ: ״תָּבוֹא בַּשָּׁנָה הַבָּאָה״. כְּשֶׁשָּׁמַע
אֶת דְּבָרָיו בָּכָה בְכִי רַב, וְנִצְטָעֵר עַל עַצְמוֹ וְעַל
הַמַּמְלוּכִּים שֶׁלּוֹ וְעַל פְּרִידָתוֹ מֵאָבִיו וּמֵאִמּוֹ וְעַל מַה
שֶּׁאֵרַע לוֹ בִנְסִיעָתוֹ. אָמַר לוֹ הַיְּהוּדִי: ״אַל תֵּבְךְּ
בָּחוּר, וְשֵׁב אֶצְלֵנוּ עַד שֶׁתָּבוֹא הַשַּׁיָּרָה, וַאֲנַחְנוּ
נִשְׁלַח אוֹתְךָ עִמָּהּ לְאַרְצְךָ״. כְּשֶׁשָּׁמַע גָ׳אנְשָׁאהּ
דְּבָרִים אֵלֶּה, יָשַׁב אֵצֶל הַיְּהוּדִי זְמַן שְׁנֵי חֳדָשִׁים,
וְהָיָה יוֹצֵא בְכָל יוֹם לִרְחוֹבוֹת הָעִיר וּמִסְתַּכֵּל בָּהּ. אֵרַע
שֶׁיָּצָא כְמִנְהָגוֹ בְּיוֹם מִן הַיָּמִים וְשׁוֹטֵט בִּרְחוֹבוֹת
הָעִיר יְמִינָה וּשְׂמֹאלָה וְשָׁמַע אָדָם מַכְרִיז וְאוֹמֵר: ״מִי
יִקַּח אֶלֶף דִּינָר וְנַעֲרָה יָפָה מֻפְלָאָה בְיֹפִי וָחַן5,
וְיַעֲשֶׂה לִי עֲבוֹדָה מִשְּׁעַת הַבֹּקֶר עַד לִשְׁעַת הַצָּהֳרַיִם״.
וְלֹא נַעֲנָה לוֹ אָדָם. כְּשֶׁשָּׁמַע גָ׳אנְשָׁאהּ אֶת דִּבְרֵי
הַכָּרוֹז, אָמַר בְלִבּוֹ: ״אִלְמָלֵא הָיְתָה עֲבוֹדָה זוֹ סַכָּנָה
בָהּ, לֹא הָיָה בְעָלֶיהָ נוֹתֵן אֶלֶף דִּינָר וְנַעֲרָה יָפָה בִשְׁבִיל
עֲבוֹדָה מִן הַבֹּקֶר עַד הַצָּהֳרַיִם״. הָלַךְ אֶל הַכָּרוֹז וְאָמַר
לוֹ: ״אֲנִי אֶעֱשֶׂה עֲבוֹדָה זוֹ״. כְּשֶׁשָּׁמַע הַכָּרוֹז אֶת
דְּבָרָיו, נְטָלוֹ וְהֵבִיא אוֹתוֹ לְבַיִת גָּבוֹהַּ. נִכְנַס עִמּוֹ
לְאוֹתוֹ בַיִת וּמְצָאוֹ בַיִת עָצוּם, וּמָצָא שָׁם אָדָם יְהוּדִי
סוֹחֵר יוֹשֵׁב עַל כִּסֵּא שֶׁל עֲצֵי הָבְנִים. עָמַד הַכָּרוֹז לְפָנָיו
וְאָמַר לוֹ: ״הַסּוֹחֵר, הֲרֵי לִי זֶה שְׁלשָׁה חֳדָשִׁים כְּשֶׁאֲנִי
מַכְרִיז בָּעִיר וְלֹא נַעֲנָה לִי אֶלָּא בָחוּר זֶה״. כְּשֶׁשָּׁמַע
הַסּוֹחֵר דִּבְרֵי הַמַּכְרִיז, קִדֵּם אֶת גָ׳אנְשָׁאהּ בִּבְרָכָה
לְבוֹאוֹ וּנְטָלוֹ וְהִכְנִיסוֹ לְמָקוֹם יְקַר-עֵרֶךְ וְרָמַז לַעֲבָדָיו
שֶׁיָּבִיאוּ אֹכֶל. עָרְכוּ הַשֻּׁלְחָן וְהֵבִיאוּ מִינֵי מַאֲכָלִים.
אָכְלוּ שְׁנֵיהֶם וְרָחֲצוּ יְדֵיהֶם. הֵבִיאוּ מַשְׁקָאוֹת וְשָׁתוּ
שְׁנֵיהֶם. אַחַר-כָּךְ קָם הַסּוֹחֵר וְהֵבִיא לוֹ כִיס וּבוֹ אֶלֶף
דִּינָר וְהֵבִיא לוֹ נַעֲרָה מֻפְלָאָה בְיֹפִי וָחֵן וְאָמַר לוֹ: ״טֹל
נַעֲרָה זוֹ וּמָמוֹן זֶה בַּעֲבוֹדָה שֶׁתַּעֲשֶׂינָה״. לָקַח אֶת
הַנַּעֲרָה וְאֶת הַמָּמוֹן וְהוֹשִׁיב אֶת הַנַּעֲרָה לְצִדּוֹ. וְאָמַר
לוֹ הַסּוֹחֵר: ״לְמָחָר עֲשֵׂה לָנוּ אֶת הָעֲבוֹדָה״. הָלַךְ הַסּוֹחֵר
מֵאֶצְלוֹ, וְלָן גָ׳אנְשָׁאהּ הוּא וְהַנַּעֲרָה אוֹתוֹ הַלַּיְלָה.


וּכְשֶׁבָּא הַבֹּקֶר הָלַךְ לְבֵית-הַמֶּרְחָץ וְצִוָּה הַסּוֹחֵר אֶת
עֲבָדָיו שֶׁיָּבִיאוּ לוֹ חֲלִיפַת בְּגָדִים שֶׁל מֶשִׁי. הֵבִיאוּ לוֹ
חֲלִיפָה יִקְרַת-הָעֵרֶךְ שֶׁל מֶשִׁי. הִמְתִּינוּ עַד שֶׁיָּצָא
מִבֵּית-הַמֶּרְחָץ וְהִלְבִּישׁוּהוּ אֶת הַחֲלִיפָה וְהֵבִיאוּ אוֹתוֹ
לַבַּיִת. צִוָּה הַסּוֹחֵר אֶת עֲבָדָיו שֶׁיָּבִיאוּ אֶת הַנֵּבֶל,
וּכְלִי-מֵיתָר הָעוּד וְהַמַּשְׁקֶה. הֵבִיאוּ לוֹ אוֹתָם. שָׁתוּ
שְׁנֵיהֶם וְשִׂחֲקוּ וְהִתְבַּדְּחוּ עַד שֶׁעָבַר מִן הַלַּיְלָה חֶצְיוֹ
וְאַחַר-כָּךְ הָלַךְ הַסּוֹחֵר אֶל הַרְמוֹנוֹ, וְיָשֵׁן גָ׳אנְשָׁאהּ עִם
הַנַּעֲרָה עַד הַבֹּקֶר. אַחַר-כָּךְ הָלַךְ לְבֵית-הַמֶּרְחָץ.
כְּשֶׁחָזַר בָּא אֵלָיו הַסּוֹחֵר וְאָמַר לוֹ: ״רְצוֹנִי שֶׁתַּעֲשֶׂה
לִי אֶת הָעֲבוֹדָה״. אָמַר לוֹ: ״שָׁמַעְתִּי וְכִפְקֻדָּתְךָ אֶעֱשֶׂה״.


צִוָּה הַסּוֹחֵר אֶת עֲבָדָיו, שֶׁיָּבִיאוּ לוֹ שְׁתֵּי פְרָדוֹת.
הֵבִיאוּ לוֹ שְׁתֵּי פְרָדוֹת. רָכַב עַל פִּרְדָּה וְצִוָּה
לְגָ׳אנְשָׁאהּ לִרְכֹּב עַל הַפִּרְדָה הַשְּׁנִיָּה. רָכַב עָלֶיהָ.
אַחַר-כָּךְ נָסְעוּ מִשְּׁעַת הַבֹּקֶר עַד לִשְׁעַת הַצָּהֳרַיִם עַד
שֶׁהִגִּיעוּ לְהַר גָּבוֹהַּ בְּתַכְלִית הַגֹבַהּ. יָרַד הַסּוֹחֵר מֵעַל
גַּב הַפִּרְדָּה וְצִוָּה עַל גָ׳אנְשָׁאהּ לָרֶדֶת, וְיָרַד. הוֹשִׁיט
לוֹ הַסּוֹחֵר סַכִּין וְחֶבֶל וְאָמַר לוֹ: ״רוֹצֶה אֲנִי מִמְּךָ
שֶׁתִּשְׁחַט פִּרְדָּה זוֹ. הִפְשִׁיט אֶת בְּגָדָיו וּבָא אֶל
הַפִּרְדָּה וְשָׂם אֶת הַחֶבֶל בְּאַרְבַּע רַגְלֶיהָ וֶהֱטִילָהּ לָאָרֶץ
וְנָטַל אֶת הַסַּכִּין וְשָׁחַט אוֹתָהּ וּפָשַׁט אֶת עוֹרָהּ, וְהֵסִיר
אֶת אַרְבַּע רַגְלֶיהָ וְאֶת רֹאשָׁהּ. אָמַר לוֹ הַסּוֹחֵר: ״מְצַוֶּה
אֲנִי אוֹתְךָ שֶׁתְּבַקַּע בִּטְנָהּ וְתִכָּנֵס לְתוֹכָהּ וְאֶתְפֹּר
אוֹתָהּ עָלֶיךָ וְתֵשֵׁב שָׁם שָׁעָה מִן הַזְּמָן, וּמַה שֶּׁתִּרְאֶה
בְּבִטְנָהּ תַּגִּיד לִי״. בָּקַע אֶת בֶּטֶן הַפִּרְדָּה וְנִכְנַס
לְתוֹכָהּ וְתָפַר אוֹתָהּ עָלָיו הַסּוֹחֵר, וְעָזַב אוֹתוֹ וְהִתְרַחֵק
מֵאִתּוֹ וְהִתְחַבֵּא לְרַגְלֵי הָהָר.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְשִׁבְעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁאַחֲרֵי שֶׁתָּפַר הַסּוֹחֵר אֶת בֶּטֶן הַפִּרְדָּה עַל גָ׳אנְשָׁאהּ
עָזַב אוֹתוֹ וְהִתְרַחֵק מֵאִתּוֹ וְהִתְחַבֵּא לְרַגְלֵי הָהָר.
וְאַחֲרֵי שָׁעָה עָט עַל הַפִּרְדָּה עוֹף עָצוּם. חָטַף אוֹתָהּ וְעָף.
אַחַר-כָּךְ הֱטִילָהּ עַל מְרוֹמֵי הָהָר וּבִקֵּשׁ לְאָכְלָהּ.


הִרְגִּישׁ גָ׳אנְשָׁאהּ בָּעוֹף וּבִקַּע אֶת בֶּטֶן הַפִּרְדָּה וְיָצָא
מִתּוֹכָהּ. עָף הָעוֹף כְּשֶׁרָאָה אוֹתוֹ וְהָלַךְ לְדַרְכּוֹ. קָם עַל
רַגְלָיו וְהִתְבּוֹנֵן לְיָמִין וְלִשְׁמֹאל וְלֹא רָאָה אָדָם מִלְּבַד
אֲנָשִׁים יְבֵשִׁים מִן הַשֶּׁמֶשׁ. כְּשֶׁרָאָה זֹאת אָמַר בְּלִבּוֹ:
״אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן וְהָאַדִּיר״.
הִתְבּוֹנֵן אֶל שִׁפּוּלֵי הָהָר וְרָאָה אֶת הַסּוֹחֵר עוֹמֵד תַּחַת
הָהָר וּמִסְתַּכֵּל בּוֹ. כְּשֶׁרָאָה אוֹתוֹ אָמַר לוֹ: ״הַשְׁלֵךְ אֶת
הָאֲבָנִים שֶׁמִּסָּבִיב לְךָ, וְאַחַר אַרְאֶה לְךָ דֶרֶךְ שֶׁתֵּרֵד
בָּהּ״. הִשְׁלִיךְ לוֹ מֵאוֹתָן אֲבָנִים בְּעֶרֶךְ מָאתַיִם אֶבֶן
וְהָיוּ מִן הָאֹדֶם וְהַזְמָרַגְדִּין וַאֲבָנִים טוֹבוֹת יִקְרוֹת
הַמְּחִיר. אַחַר-כָּךְ אָמַר לַסּוֹחֵר: ״הַרְאֵה לִי אֶת הַדֶּרֶךְ,
וַאֲנִי מַשְׁלִיךְ לְךָ פַּעַם שְׁנִיָּה״. אָסַף הַסּוֹחֵר אוֹתָן
אֲבָנִים וְטָעַן אוֹתָם עַל הַפִּרְדָּה שֶׁרָכַב עָלֶיהָ לִפְנֵי כֵן,
וְהָלַךְ לוֹ, מִבְּלִי לְהָשִׁיב לוֹ תְשׁוּבָה. נִשְׁאַר גָ׳אנְשָׁאהּ
עַל הָהָר יְחִידִי, וְהָיָה מְשַׁוֵּעַ לְעֶזְרָה וּבוֹכֶה. עָמַד בָּהָר
שְׁלשָׁה יָמִים, וְאַחֲרֵי שְׁלשֶׁת הַיָּמִים קָם וְנָסַע לְרֹחַב הָהָר
מֶשֶׁךְ זְמַן שְׁנֵי חֳדָשִׁים, כְּשֶׁהוּא אוֹכֵל מֵעֲשַׂבֵּי הָהָר.
וְלֹא פָסַק מִנְּסֹעַ עַד שֶׁהִגִּיעַ בִּנְסִיעָתוֹ לִקְצֵה הָהָר.
כְּשֶׁהִגִּיעַ לְשִׁפּוּלֵי הָהָר רָאָה עֵמֶק מֵרָחוֹק וּבוֹ עֵצִים
וְעוֹפוֹת הַמְשַׁבְּחִים אֶת הָאֱלֹהִים הָאֶחָד הָאַבִּיר. כְּשֶׁרָאָה
אוֹתוֹ עֵמֶק שָׂמַח שִׂמְחָה עֲצוּמָה, וְשָׂם פָּנָיו אֵלָיו. וְלֹא
פָסַק מִלֶּכֶת שָׁעָה מִן הַזְּמָן עַד שֶׁהִגִּיעַ לְבֶקַע בָּהָר,
שֶׁזֶּרֶם יוֹרֵד בּוֹ. יָרַד דַּרְכּוֹ וְהָלַךְ עַד שֶׁהִגִּיעַ לָעֵמֶק
שֶׁרָאָהוּ כְּשֶׁהוּא עַל הָהָר. יָרַד לָעֵמֶק וְהָיָה מִסְתַּכֵּל בּוֹ
לְיָמִין וְלִשְׂמֹאל. וְלֹא פָסַק מִלֶּכֶת וּמֵהִסְתַּכֵּל עַד
שֶׁהִגִּיעַ לְאַרְמוֹן רָם וְנִשָּׂא בָּאֲוִיר. הִתְקָרֵב לְאוֹתוֹ
אַרְמוֹן עַד שֶׁהִגִּיעַ לִשְׁעָרוֹ, וְרָאָה זָקֵן יְפֵה תֹאַר, שֶׁאוֹר
מַזְהִיר בְּפָנָיו וּבְיָדוֹ מַטֶּה שֶׁל אֹדֶם, וְהוּא עוֹמֵד עַל שַׁעַר
הָאַרְמוֹן. הָלַךְ גָ׳אנְשָׁאהּ עַד שֶׁקָּרַב אֵלָיו וְנָתַן לוֹ
שָׁלוֹם, וְהֶחֶזִיר לוֹ שָׁלוֹם וּבֵרֵךְ אוֹתוֹ לְבוֹאוֹ וְאָמַר לוֹ:
״שֵׁב בְּנִי״. יָשַׁב עַל שַׁעַר אוֹתוֹ אַרְמוֹן. שָׁאַל אוֹתוֹ הַזָּקֵן
וְאָמַר לוֹ: ״מֵאַיִן בָּאתָ לְאֶרֶץ זוֹ אַחֲרֵי שֶׁלֹּא דָרַךְ בָּהּ
אָדָם מֵעוֹלָם, וּלְאָן אַתָּה הוֹלֵךְ?״ כְּשֶׁשָּׁמַע דְּבָרָיו בָּכָה
בְכִי רַב מֵרֹב מַה שֶּׁסָּבַל. כְּשֶׁהֶחֱנִיק אוֹתוֹ הַבְּכִי. אָמַר
לוֹ: ״בְּנִי, הֶרֶף מִבְּכִי, שֶׁכְּבָר הִדְאַבְתָּ אֶת לִבִּי״. קָם
וְהֵבִיא לוֹ מַשֶּׁהוּ מִן הַמַּאֲכָל וְאָמַר לוֹ: ״אֱכֹל מִזֶּה״. אָכַל
דֵּי שָׂבְעוֹ וְהוֹדָה לֵאלֹהִים יִתְעַלֶּה, אַחַר-כָּךְ שָׁאַל הַזָּקֵן
אֶת גָ׳אנְשָׁאהּ וְאָמַר לוֹ: ״בְּנִי, מְבַקֵּשׁ אֲנִי מֵאִתְּךָ
שֶׁתְּסַפֵּר לִי סִפּוּרְךָ וְתוֹדִיעֵנִי מַה שֶּׁאֵרַע לְךָ״. סִפֵּר
לוֹ סִפּוּרוֹ מֵרֵאשִׁיתוֹ וְעַד זֶה שֶׁהִגִּיעַ אֵלָיו. כְּשֶׁשָּׁמַע
דְּבָרָיו הִתְפַּלֵּא עֲלֵיהֶם הִתְפַּלְּאוּת עֲצוּמָה וְאָמַר לוֹ:
״דַּע, בְּנִי, שֶׁעֵמֶק זֶה וְכָל אֲשֶׁר בּוֹ וְאַרְמוֹן זֶה וְכָל מַה
שֶׁבְּתוֹכוֹ הֵם לָאָדוֹן שְׁלֹמֹה בֶּן-דָּוִד עַל שְׁנֵיהֶם הַשָּׁלוֹם.
וַאֲנִי שְׁמִי הַשֵּׁיךְ נַצְר מֶלֶךְ הָעוֹפוֹת. וְדַע שֶׁהָאָדוֹן
שְׁלֹמֹה הִפְקִידַנִי עַל אַרְמוֹן זֶה…״


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁמוֹנָה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁשֵּׁיךְ נַצְר מֶלֶךְ הָעוֹפוֹת, אָמַר לְגָ׳אנְשָׁאהּ ״וְדַע
שֶׁהָאָדוֹן שְׁלֹמֹה הִפְקִידַנִי עַל אַרְמוֹן זֶה וְלִמְּדַנִי שִׁירַת
הָעוֹפוֹת וְשָׂמַנִי מוֹשֵׁל עַל כָּל הָעוֹפוֹת שֶׁבָּעוֹלָם. וּבְכָל
שָׁנָה בָאִים הָעוֹפוֹת לְאַרְמוֹן זֶה, וַאֲנִי סוֹקֵר אוֹתָם
וְאַחַר-כָּךְ הֵם הוֹלְכִים. וְזֹאת סִבַּת יְשִׁיבָתִי בְמָקוֹם זֶה״.
כְּשֶׁשָּׁמַע גָ׳אנְשָׁאהּ אֶת דִּבְרֵי הַזָּקֵן בָּכָה בְכִי רַב
וְאָמַר לוֹ: ״אָבִי, כֵּיצַד תִּהְיֶה הַתַּחְבּוּלָה שֶׁאֵלֵךְ
לְאַרְצִי?״ אָמַר לוֹ הַזָּקֵן: ״דַּע בְּנִי שָׁאַתָּה קָרוֹב לְהַר קָאף
וְאֵין לְךָ דֶרֶךְ לָלֶכֶת מִמָּקוֹם זֶה אֶלָּא כְּשֶׁיָּבוֹאוּ
הָעוֹפוֹת, וַאֲצַוֶּה עָלֶיךָ אֶחָד מֵהֶם שֶׁיַּגִּיעֲךָ לְאַרְצְךָ.
שֵׁב אֵפוֹא אֶצְלִי בְאַרְמוֹן זֶה וֶאֱכֹל וּשְׁתֵה וְהִסְתַּכֵּל
בְּתָאִים אֵלֶּה עַד שֶׁיָּבוֹאוּ הָעוֹפוֹת״. יָשַׁב גָ׳אנְשָׁאהּ אֵצֶל
הַזָּקֵן וְהָיָה מְשׁוֹטֵט בָּעֵמֶק וְאוֹכֵל מֵאוֹתָם הַפֵּרוֹת
וּמְטַיֵּל וּמְצַחֵק וּמְשַׂחֵק, וְלֹא פָסַק לִחְיוֹת בַּנְּעִימִים
שֶׁבַּחַיִּים מֶשֶׁךְ זְמָן עַד שֶׁקָּרַב בּוֹא הָעוֹפוֹת
מִמְּקוֹמוֹתֵיהֶם לְבַקֵּר אֶת הַשֵּׁיךְ נַצְר. כְּשֶׁנּוֹדַע לַשֵּׁיךְ
נַצְר שֶׁהָעוֹפוֹת בָּאִים, קָם עַל שְׁתֵּי רַגְלָיו וְאָמַר
לְגָ׳אנְשָׁאהּ: ״קַח מַפְתֵּחוֹת אֵלֶּה וּפְתַח אֶת הַתָּאִים
שֶׁבְּאַרמוֹן זֶה וְהִסְתַּכֵּל בְּמַה שֶּׁבְּתוֹכָם, מִלְּבַד תָּא
פְלוֹנִי, שֶׁתִּשָּׁמֵר וְתִּזָּהֵר מִלְּפָתְחוֹ, שֶׁאִם אַתָּה מַמְרֶה
מִצְוָתִי וּפוֹתְחוֹ וְנִכְנַס אֵלָיו לֹא יָבֹא לְךָ טוֹב לְעוֹלָם״.
צִוָּה אֶת גָ׳אנְשָׁאהּ צִוּוּי זֶה, וְהִדְגִּישׁ אוֹתוֹ לוֹ וְהָלַךְ
מֵאֶצְלוֹ לִקְרַאת הָעוֹפוֹת. כְּשֶׁרָאוּ הָעוֹפוֹת אֶת הַשֵּׁיךְ נַצְר
קָרְבוּ אֵלָיו וְנָשְׁקוּ אֶת שְׁתֵּי יָדָיו מִין אַחֲרֵי מִין.


זֶהוּ מַה שֶּׁהָיָה מֵעִנְיַן הַשֵּׁיךְ נַצְר. וְאוּלָם בַּאֲשֶׁר
לְגָ׳אנְשָׁאהּ, הִנֵּה קָם עַל רַגְלָיו וְהָלַךְ מְשׁוֹטֵט לְהִסְתַּכֵּל
בָּאַרְמוֹן מִיָּמִין וּמִשְּׂמֹאל וּפָתַח אֶת כָּל הַתָּאִים
שֶׁבָּאַרְמוֹן עַד שֶׁהִגִּיעַ לַתָּא שֶׁהִזְהִיר אוֹתוֹ הַשֵּׁיךְ נַצְר
שֶׁלֹּא לְפָתְחוֹ. הִסְתַּכֵּל בְּדֶלֶת אוֹתוֹ תָא וְהִפְלִיאָה אוֹתוֹ
וְרָאָה עָלֶיהָ מַנְעוּל שֶׁל זָהָב, וְאָמַר בְּלִבּוֹ: ״הֲרֵי תָא זֶה
הוּא הַיָּפֶה מִכָּל הַתָּאִים שֶׁבָּאַרְמוֹן. מִי יִתֵּן וְיָדַעְתִּי,
מַה הוּא בְתָא זֶה עַד שֶׁמְּנָעֲנִי הַשֵּׁיךְ נַצְר מִלְּהִכָּנֵס
לְתוֹכוֹ. אֵין זֹאת אֶלָּא שֶׁאֲנִי נִכְנָס לְתוֹךְ תָּא זֶה וְרוֹאֶה
מַה שֶּׁבְּתוֹכוֹ. וְאֵין סָפֵק שֶׁמַּה שֶּׁנִּגְזַר עַל הָאָדָם יָבוֹא
עָלָיו בְּמִלּוּאוֹ״. שָׁלַח יָדוֹ וּפָתַח אֶת הַתָּא וְנִכְנַס לְתוֹכוֹ
וְרָאָה בוֹ יַמָּה עֲצוּמָה וּלְצַד הַיַּמָּה אַרְמוֹן קָטָן וְהוּא
בָנוּי זָהָב וְכֶסֶף וּבְדֹלַח. חַלּוֹנוֹתָיו אֹדֶם וְרִצְפָּתוֹ
תַּרְשִׁישׁ יָרֹק וּבַלְחָשׁ וּזְמָרַגְדִּין וַאֲבָנִים יְקָרוֹת
מְשֻׁבָּצוֹת בָּהּ כְּצוּרַת הַשַּׁיִשׁ, וּבְאֶמְצַע אוֹתוֹ אַרְמוֹן
מִזְרָקָה שֶׁל זָהָב מְלֵאָה מַיִם וּמִסָּבִיב לְאוֹתָהּ מִזְרָקָה
חַיּוֹת-בָּר וְעוֹפוֹת עֲשׂוּיוֹת זָהָב וּמַיִם יוֹצְאִים מִבִּטְנֵיהֶם.
וּכְשֶׁהָרוּחַ הַקַּלָּה נוֹשֶׁבֶת הִיא נִכְנֶסֶת לְתוֹךְ אָזְנֵיהֶם
וּתְצַפְצֵף כָּל צוּרָה בִלְשׁוֹנָהּ. וּבְצַד הַמִּזְרָקָה אִצְטַבָּה
מְרֻוָּחָה וְעָלֶיהָ כִסֵּא-מַלְכוּת עָצוּם שֶׁל סַפִּיר מְשֻׁבָּץ
פְּנִינִים וַאֲבָנִים יְקָרוֹת וְעַל אוֹתוֹ כִסֵּא אֹהֶל נָטוּי
מִמֶּשִׁי רָקוּם בַּאֲבָנִים יְקָרוֹת וּמַתֵּכוֹת מְפֹאָרוֹת וּמִדַּת
רָחְבּוֹ חֲמִישִּׁים אַמָּה. וּבְתוֹךְ אוֹתוֹ אֹהֶל חֶדֶר שֶׁבּוֹ
הַשְּׁטִיחִים שֶׁהָיוּ לָאָדוֹן שְׁלֹמֹה עָלָיו הַשָּׁלוֹם. וְרָאָה
גָ׳אנְשָׁאהּ מִסָּבִיב לְאוֹתוֹ אַרְמוֹן גַּן עָצוּם וּבְתוֹכוֹ עֵצִים
וּפֵרוֹת וּנְהָרוֹת, וּמִסְגֶּרֶת לוֹ מַטָּעֵי וְרָדִים וַאֲפוּנָה
רֵיחָנִית וְשׁוֹשָׁנֵּי-בַר, וְכָל פֶּרַח נוֹתֵן רֵיחַ. וּכְשֶׁהָיוּ
הָרוּחוֹת מְנַשְּׁבוֹת עַל הָאִילָנוֹת, הָיוּ אוֹתָם הָעֲנָפִים
מִתְנוֹעֲעִים. וְרָאָה גָ׳אנְשָׁאהּ בְּאוֹתוֹ גַן מִכָּל הָאִילָנוֹת
רַעֲנַנִּים וִיבֵשִׁים וְכָל זֶה בְאוֹתוֹ תָא. וּכְשֶׁרָאָה גָ׳אנְשָׁאהּ
עִנְיָן זֶה הִתְפַּלֵּא עָלָיו תַּכְלִית הַהִתְפַּלְּאוּת, וְהָיָה
מִסְתַּכֵּל בְּאוֹתוֹ גַן וּבְאוֹתוֹ בִיתָן וְכָל אֲשֶׁר בּוֹ מִן
הַנִּפְלָאוֹת וְהַמּוּזָרוֹת, וְהִתְבּוֹנֵן בַּיַּמָּה וְרָאָה אֶת
חֲצָצָהּ מִן הַגְּבִישִׁים יִקְרֵי-הָעֵרֶךְ וְהָאֲבָנִים הַטּוֹבוֹת
יִקְרוֹת הַמְּחִיר וְהַמַּתֵּכוֹת הַמְּפֹאָרוֹת. וְרָאָה בְאוֹתוֹ תָא
דְּבָרִים נִפְלָאִים רַבִּים


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה
לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ מֵאוֹת
וְתִשְׁעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ רָאָה בְאוֹתוֹ תָא דְבָרִים נִפְלָאִים רַבִּים,
וְהִתְפַּלֵּא עֲלֵיהֶם. אַחַר-כָּךְ הָלַךְ עַד שֶׁנִּכְנַס לָאַרְמוֹן
שֶׁבְּאוֹתוֹ תָא וְעָלָה עַל כִּסֵּא הַמְּלוּכָה הַנִּצָּב עַל
הָאִצְטַבָּה בְּצַד הַמִּזְרָקָה וְנִכְנַס לָאֹהֶל הַנִּצָּב עָלָיו
וְיָשֵׁן בְּאוֹתוֹ אֹהֶל מֶשֶׁךְ זְמָן. אַחַר-כָּךְ הִתְעוֹרֵר וְקָם
מִתְהַלֵּךְ עַד שֶׁיָּצָא מִשַּׁעַר הָאַרְמוֹן וְיָשַׁב עַל כִּסֵּא
לִפְנֵי שַׁעַר הָאַרְמוֹן, כְּשֶׁהוּא מִתְפַּלֵּא עַל יָפְיוֹ שֶׁל
אוֹתוֹ מָקוֹם. וַעֲדַיִן הוּא יוֹשֵׁב, כְּשֶׁקָּרְבוּ אֵלָיו מִן
הָאֲוִיר שְׁלשָׁה עוֹפוֹת בְּתֹאַר יוֹנִים. חָנוּ הַיּוֹנִים לְצַד
הַיַּמָּה וְשִׂחֲקוּ שָׁעָה, וְאַחַר-כָּךְ פָּשְׁטוּ מַה שֶּׁעֲלֵיהֶן
מִן הַנּוֹצָה, וְנַעֲשׂוּ שָׁלשׁ בָּנוֹת דּוֹמוֹת כְּאִלּוּ הֵן
לְבָנוֹת, וְאֵין דּוֹמֶה לָהֶן בָּעוֹלָם. יָרְדוּ לְתוֹךְ הַיַמָּה
וְשָׂחוּ בָהּ וְשִׂחֲקוּ וְצָחֲקוּ. כְּשֶׁרָאָה אוֹתָן גָ׳אנְשָׁאהּ
הִתְפַּלֵּא עַל יָפְיָן וְחִנָּן וְחִטּוּב גִּזְרָתָן. עָלוּ
לַיַּבָּשָׁה וְשׁוֹטְטוּ מִסְתַּכְּלוֹת בַּגָּן. כְּשֶׁרָאָה אוֹתָן
גָ׳אנְשָׁאהּ שֶׁעָלוּ לַיַּבָּשָׁה, נִטְרְפָה כִמְעַט דַּעְתּוֹ עָלָיו
וְקָם עַל שְׁתֵּי רַגְלָיו וְהָלַךְ עַד שֶׁהִגִּיעַ אֲלֵיהֶן.


כְּשֶׁקָּרַב אֲלֵיהֶן נָתַן לָהֶן שָׁלוֹם וְהֱחֶזִירוּ לוֹ שָׁלוֹם.
שָׁאַל אוֹתָן וְאָמַר לָהֶן: ״מִי אַתֶּן, הַגְּבָרוֹת הַמְּפֹאָרוֹת
וּמֵאַיִן בָּאתֶן?״ אָמְרָה לוֹ הַקְּטַנָּה: ״אָנוּ בָאנוּ מִמַּלְכוּת
אֱלֹהִים יִתְעַלֶּה לְהִסְתַּכֵּל בַּמָּקוֹם הַזֶּה״. הִשְׁתָּאָה
לְיָפְיָן וְאָמַר לַקְּטַנָּה: ״רַחֲמִי עָלַי וְהַטִּי לִי חַסְדֵּךְ
וְיִכָּמְרוּ רַחֲמַיִךְ עָלַי בִּגְלַל מַצָּבִי וּמַה שֶּׁאֵרַע לִי
בְחַיַּי״. אָמְרָה לוֹ: ״הַנַּח דִּבּוּרִים אֵלֶּה וְלֵךְ לְךָ
לְדַרְכְּךָ״. כְּשֶׁשָּׁמַע גָ׳אנְשָׁאהּ מִפִּיהָ דְבָרִים אֵלֶּה בָּכָה
בְכִי מָר וְגָבְרוּ עָלָיו אַנְחוֹתָיו וְנָשָׂא קוֹלוֹ בְּבָתֵּי-שִׁיר
אֵלֶּה:


הוֹפִיעָה אֵלַי בַגָּן בִּירַקְרַק בִּגְדוֹתֶיהָ,


פְּזוּרוֹת צִיצִיּוֹתֶיהָ פְּרוּעוֹת שַׂעֲרוֹתֶיהָ.


וָאֹמַר אֵלֶיהָ: ״מַה שְּׁמֵךְ?״ וַתֹּאמַר: ״אֲנִי זֹאת


אֲשֶׁר צָרַבְתִּי לְבָבוֹת אוֹהֲבִים עַל גֶּחָלִים לוֹחֲשׁוֹת״


הִתְאוֹנַנְתִּי בְאָזְנֶיהָ אֲשֶׁר בִּי מִן הָאַהֲבָה פָּגַע,


וַתֹּאמַר: ״לִפְנֵי צוּר סֶלַע תִּתְאוֹנֵן וְלֹא תֵדַע״


אָמַרְתִּי לָהּ: ״אִם לְבָבֵךְ גַּם צוּר סֶלַע יְהִי,


הֲרֵי אֱלֹהִים מַיִם זַכִּים מִצּוּר סֶלַע הוֹצִיא״.


כְּשֶׁשָּׁמְעוּ הַבָּנוֹת שִׁיר זֶה מִפִּי גָ׳אנְשָׁאהּ צָחֲקוּ
וְשָׂחֲקוּ וְשָׁרוּ וְגָלוּ. הֵבִיא לָהֶן גָ׳אנְשָׁאהּ מַשֶּׁהוּ מִן
הַפֵּרוֹת וְאָכְלוּ וְשָׁתוּ וְיָשְׁנוּ עִם גָ׳אנְשָׁאהּ אוֹתוֹ
הַלַּיְלָה עַד הַבֹּקֶר. כְּשֶׁהֵאִיר הַבֹּקֶר לָבְשׁוּ הַבָּנוֹת אֶת
בִּגְדוֹת נוֹצוֹתֵיהֶן וְנַעֲשׂוּ בְמַרְאֶה הַיּוֹנִים וְעָפוּ הוֹלְכוֹת
לְדַרְכָּן. זָעַק זְעָקָה גְדוֹלָה וְנָפַל מִתְעַלֵּף וְנִשְׁאַר
בְּהִתְעַלְּפוּתוֹ כָל אוֹתוֹ הַיּוֹם. וַעֲדַיִן הוּא שָׂרוּעַ עַל
הָאָרֶץ, כְּשֶׁהַשֵּׁיךְ נַצְר בָּא מִפְּגִישָׁתוֹ עִם הָעוֹפוֹת
וְחִפֵּשׂ אֶת גָ׳אנְשָׁאהּ לְשַׁלְּחוֹ עִם הָעוֹפוֹת שֶׁיֵּלֵךְ
לְאַרְצוֹ, וְלֹא מְצָאוֹ, וְיָדַע שֶׁנִּכְנַס לְתוֹךְ הַתָּא. וּכְבָר
אָמַר הַשֵּׁיךְ נַצְר לָעוֹפוֹת ״הִנֵּה אֶצְלִי יֶלֶד קָטָן שֶׁהֵבִיא
אוֹתוֹ הַגּוֹרָל שֶׁנִּגְזַר עָלָיו מֵאֶרֶץ רְחוֹקָה לְאֶרֶץ זוֹ
וּמְבַקֵּשׁ אֲנִי מִכֶּם שֶׁתּוֹבִילוּהוּ לְאַרְצוֹ״. אָמְרוּ לוֹ:
״שָׁמַעְנוּ וְכִפְקֻדָּתְךָ נַעֲשֶׂה״. לֹא פָסַק מִחַפֵּשׂ אַחֲרֵי
גָ׳אנְשָׁאהּ עַד שֶׁבָּא אֶל דֶּלֶת הַתָּא אֲשֶׁר אָסַר עָלָיו
לְפָתְחוֹ, וּמְצָאוֹ פָתוּחַ. נִכְנַס וְרָאָה אֶת גָ׳אנְשָׁאהּ מוּטָל
תַּחַת עֵץ מִתְעַלֵּף. הֵבִיא אֵלָיו מַשֶּׁהוּ מִן הַמַּיִם
הַמְקֻטָּרִים בֹּשֶׂם וְהִזְלִיף עַל פָּנָיו, וְהִתְעוֹרֵר
מֵהִתְעַלְּפוּתוֹ, וְהִתְחִיל פּוֹנֶה לְיָמִין וְלִשְׂמֹאל.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וַעֲשָׂרָה, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַשֵּׁיךְ נַצְר רָאָה אֶת הָעֶלֶם מוּטָל תַּחַת עֵץ, וְהֵבִיא
מַשֶּׁהוּ מִן הַמַּיִם הַמְקֻטָּרִים בֹּשֶׂם וְהִזְלִיף עַל פָּנָיו,
וְשֶׁהָעֶלֶם הִתְעוֹרֵר מֵהִתְעַלְּפוּתוֹ וְהִתְחִיל פּוֹנֶה לְיָמִין
וְלִשְׂמֹאל, וְלֹא רָאָה אֶצְלוֹ אַף אֶחָד זוּלַת הַזָּקֵן. נִתְוַסְּפוּ
אַנְחוֹתָיו וְנָשָׂא קוֹלוֹ בְּבָתֵּי-שִׁיר אֵלֶּה:


נִשְׁקְפָה בְלֵיל אשֶׁר כַּלְּבָנָה הַמְּלֵאָה מְאִירָה,


רַכִּים יְצִירֵי גֵוָה וְגִזְרָתָהּ תְּמִירָה.


לָהּ בָּבַת עַיִן תִּטְרֹף הַדַּעַת בְקִסְמָהּ,


וּפֶה לְאֹדֶם בְּחַכְלִיל שׁוֹשָׁן דָּמָה.


תְּרוֹדֵד עַל עַגְבוֹתֶיהָ שְׁחוֹר שַׂעֲרוֹתֶיהָ,


הִזָּהֵר וְהִשָּׁמֵר מִפְּנֵי נְחָשִׁים בִּקְוֻצּוֹתֶיהָ.


רַכּוּ יְצִירֵי גֵוָה, אַךְ לְבָבָהּ


קָשֶׁה מֵחַלְמִישׁ צוּר לְאוֹהֲבָהּ.


תִּשְׁלַח מִקֶּשֶׁת גַּבּוֹתֶיהָ חֵץ מַבָּטָהּ,


יִפְגַּע וְלֹא יַחְטִיא וְאִם רָחוֹק הָיָה.


אָכֵן יָפְיָהּ עַל כָּל חֵן נַעֲלָה,


וְאֵין בַּבְּרִיָּה אֲשֶׁר יִשְׁוֶה לָהּ.


כְּשֶׁשָּׁמַע הַשֵּׁיךְ נַצְר מִפִּי גָ׳אנְשָׁאהּ שִׁירִים אֵלֶּה אָמַר
לוֹ: ״בְּנִי, כְּלוּם לֹא אָמַרְתִּי לְךָ שֶׁלֹּא תִפְתַּח תָּא זֶה
וְאַל תִּכָּנֵס לְתוֹכוֹ, וְאוּלָם הַגֵּד לִי, בְּנִי, מַה שֶּׁרָאִיתָ
בְתוֹכוֹ וְסַפֵּר לִי סִפּוּרְךָ וְהוֹדִיעֵנִי מַה שֶּׁאֵרַע לְךָ״.
סִפֵּר לוֹ גָ׳אנְשָׁאהּ סִפּוּרוֹ. כְּשֶׁשָּׁמַע אֶת דְּבָרָיו אָמַר
לוֹ: ״דַּע, בְּנִי, שֶׁבָּנוֹת אֵלֶּה מִבְּנוֹת הַשֵּׁדִים, וּבְכָל
שָׁנָה הֵן בָּאוֹת לְמָקוֹם זֶה וּמְשַׂחֲקוֹת וּמֵיטִיבוֹת לִבָּן עַד
בֵּין הָעַרְבַּיִם, וְאַחַר כָּךְ הֵן חוֹזְרוֹת לְאַרְצָן. קוּם אֵפוֹא
עִמִּי וְחַזֵּק נַפְשְׁךָ שֶׁאֶשְׁלַח אוֹתְךָ לְאַרְצְךָ עִם הָעוֹפוֹת,
וְהַתֵּר מֵעָלֶיךָ אַהֲבָה זוֹ״. כְּשֶׁשָּׁמַע גָ׳אנְשָׁאהּ אֶת
דְּבָרָיו צָעַק צְעָקָה גְדוֹלָה וְנָפַל מִתְעַלֵּף. כְּשֶׁהִתְעוֹרֵר
אָמַר לוֹ: ״אָבִי, אֵינִי רוֹצֶה לָלֶכֶת אֶל אַרְצִי עַד אִם אֶפָּגֵשׁ
עִם נְעָרוֹת אֵלּוּ. וְדַע, אָבִי, שֶׁאֵינִי מַזְכִּיר שׁוּב אֶת
מִשְׁפַּחְתִּי, וַאֲפִלּוּ אִם אֲנִי מֵת לְנֶגֶד עֵינֶיךָ״. אַחַר-כָּךְ
בָּכָה וְאָמַר: ״מְפֻצֶּה אֲנִי לִרְאוֹת אֶת פְּנֵי זוֹ שֶׁאָהַבְתִּי
וְלוּ גַם רַק פַּעַם אַחַת בַּשָּׁנָה״. עָלוּ אַנְחוֹתָיו וְנָשָׂא
קוֹלוֹ בְּבָתֵּי-שִׁיר אֵלֶּה:


מִי יִתֵּן וְהַדְּמוּת לִפְנֵי אוֹהֵב בַּחֲזוֹן לַיְלָה לֹא עָבָרָה,


וּמִי יִתֵּן וְאַהֲבָה זוֹ לִבְנֵי אָדָם לֹא נוֹצָרָה.


אִלּוּלֵא מוֹקְדֵי לְבָבִי עֵת אֶתְכֶם אֶזְכָּרָה,


לֹא זָרְמָה דִמְעָתִי עַל לֶחְיִי, לֹא נִגָּרָה.


בְּיוֹמִי וְלֵילִי לְאֹרֶךְ-רוּחַ לְבָבִי אֶקְרָא,


וְאוּלָם גְּוִיָּתִי בְּאֵשׁ אַהֲבָה בּוֹעֲרָה.


נָפַל גָ׳אנְשָׁאהּ לְרַגְלָיו וְנָשַׁק אוֹתָן וּבָכָה בְכִי רָב וְאָמַר
לוֹ: ״רַחֲמֵנִי שֶׁיְּרַחֵם אֱלֹהִים עָלֶיךָ, וַעֲזֹר לִי בְצָרָתִי
לְמַעַן יַעֲזָרְךָ אֱלֹהִים״. אָמַר לוֹ: ״בְּנִי, אֵינִי מַכִּיר
נְעָרוֹת אֵלּוּ וְאֵינִי יוֹדֵעַ אַרְצָן הֵיכָן הִיא. וְאוּלָם, בְּנִי,
בִּהְיוֹת שֶׁנִּצְּתָה בְךָ אֵשׁ אַהֲבָה לְאַחַת מֵהֶן, הִנֵּה שֵׁב
אֶצְלִי עַד לִתְקוּפַת הַשָּׁנָה כָעֵת, שֶׁכֵּן תָּבֹאנָה בַשָּׁנָה
הַבָּאָה בְּיוֹם זֶה. וּכְשֶׁיִּקְרְבוּ הַיָּמִים שֶׁתָּבֹאנָה בוֹ,
הֱוֵה מִתְחַבֵּא בַגָּן תַּחַת עֵץ, וּבְשָׁעָה שֶׁתֵּרַדְנָה לַיַּמָּה
וְתִשְׂחֶינָה בָהּ וְתִשְׂחַקְנָה וְתִתְרַחֵקְנָה מִלְּבוּשֵׁיהֶן, קַח
בִּגְדֵי זוֹ שָׁאַתָּה חָפֵץ בָּהּ מֵהֶן, וּכְשֶׁתִּרְאֶינָה אוֹתְךָ
תַּעֲלֶינָה לַיַּבָּשָׁה לִלְבּשׁ בִּגְדֵיהֶן, וְתֹאמַר לְךָ זוֹ
שֶׁלָּקַחְתָּ בְגָדֶיהָ בְּמֶתֶק שְׂפָתַיִם וְחִיּוּךְ נָאֶה: ״תֵּן לִי
בְגָדַי, אָחִי, שֶׁאֶלְבְּשֵׁם וְאֶתְכַּסֶּה בָהֶם״. וּכְשֶׁתַּסְכִּים
לָהּ וְתִתֵּן לָהּ אֶת בְּגָדֶיהָ, לֹא תַשִּׂיג מְבֻקָּשְׁךָ לְעוֹלָם,
שֶׁכֵּן תִּלְבַּשׁ אֶת בְּגָדֶיהָ וְתֵלֵךְ אֶל בְּנֵי-מִשְׁפַּחְתָּהּ
וְלֹא תִרְאֶינָה אַחֲרֵי-כֵן לְעוֹלָם. וְאוּלָם כְּשָׁאַתָּה
מִשְׁתַּלֵּט עַל בְּגָדֶיהָ, שְׁמֹר אוֹתָם תַּחַת אֲצִילֵי יָדֶיךָ וְלֹא
תִתֵּן לָהּ עַד שֶׁאֶחֱזֹר מִפְּגִישָׁתִי אֶת הָעוֹפוֹת וְאָבִיא לִידֵי
הֶסְכֵּם בֵּינְךָ וּבֵינָהּ, וְאֶשְׁלָחֲךָ אֶל אַרְצְךָ כְּשֶׁהִיא
עִמְּךָ. וְזֶהוּ מַה שֶּׁאֲנִי יָכֹל לַעֲשׂוֹת, בְּנִי, וְלֹא זוּלַת
זֶה״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְאַחַד עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַשֵּׁיךְ נַצְר אָמַר לְגָ׳אנְשָׁאהּ: ״תְּפֹס בִּגְדֵי זוֹ שָׁאַתָּה
מְבַקֵּשׁ וְאַל תַּחֲזִירֵם לָהּ, עַד שֶׁאֶחֱזֹר מִפְּגִישָׁתִי עִם
הָעוֹפוֹת. וְזֶהוּ מַה שֶּׁאֲנִי יָכֹל לַעֲשׂוֹת, בְּנִי, וְלֹא זוּלַת
זֶה״. כְּשֶׁשָּׁמַע גָ׳אנְשָׁאהּ אֶת דְּבָרָיו, שָׁקַט וְרָגַע לִבּוֹ
וְיָשַׁב אֶצְלוֹ עַד לִתְקוּפַת הַשָּׁנָה. וְהָיָה סוֹפֵר אֶת הָעוֹבֵר
מִן הַיָּמִים עַד לְיוֹם בּוֹא הָעוֹפוֹת בּוֹ. וּכְשֶׁהִגִּיעַ מוֹעֵד
בּוֹא הָעוֹפוֹת. בָּא אֵלָיו הַשֵּׁיךְ נַצְר וְאָמַר לוֹ: ״עֲשֵׂה
כַמִּצְוָה אֲשֶׁר צִוִּיתִיךָ בְּעִנְיָן בִּגְדֵי הַבָּנוֹת, מִשּׁוּם
שֶׁאֲנִי הוֹלֵךְ לִפְגִּישַׁת הָעוֹפוֹת״. אָמַר לוֹ גָ׳אנְשָׁאהּ:
״שָׁמַעְתִּי וּכְמִצְוָתְךָ אֶעֱשֶׂה, אָבִי״. הָלַךְ הַשֵּׁיךְ נַצְר
לִפְגִּישַׁת הָעוֹפוֹת, וְאַחֲרֵי שֶׁהָלַךְ קָם גָ׳אנְשָׁאהּ וְהָלַךְ
עַד שֶׁנִּכְנַס לַגָּן, וְהִסְתַּתֵּר תַּחַת עֵץ בְּאֹפֶן שֶׁלֹּא
יִרְאֶנּוּ אֶחָד. וְיָשַׁב יוֹם רִאשׁוֹן וְיוֹם שֵׁנִי וְיוֹם
שְׁלִישִׁי, וְלֹא בָאוּ הַנְּעָרוֹת. דָּאַג וְהָיָה שָׁרוּי בִּבְכִי
וְתַאֲנִיָּה עוֹלָה מִלֵּב אָבֵל. וְלֹא פָסַק מִלִּבְכּוֹת עַד
שֶׁהִתְעַלֵּף. אַחֲרֵי שָׁעָה הִתְעוֹרֵר וְהָיָה מִסְתַּכֵּל פַּעַם אֶל
הַשָּׁמַיִם וּפַעַם בָּאָרֶץ וּפַעַם הָיָה מִסְתַּכֵּל בַּיַּמָּה
וּפַעַם הָיָה מִסְתַּכֵּל אֶל הַיַּבָּשָׁה כְּשֶׁלִּבּוֹ חָרֵד מֵעֹז
הָאַהֲבָה. וַעֲדַיִן הוּא בְמַצָּב זֶה, כְּשֶׁהָלְכוּ וְקָרְבוּ אֵלָיו
מִן הָאֲוִיר שְׁלשָׁה עוֹפוֹת בְּתֹאַר יוֹנִים, וְאוּלָם כָּל יוֹנָה
בְגֹדֶל הַנֶּשֶׁר. יָרְדוּ לְחוֹף הַיַּמָּה וּפָנוּ לִרְאוֹת לְיָמִין
וְלִשְׂמֹאל, וְלֹא רָאוּ אֶחָד לֹא מִן הָאָדָם וְלֹא מִן הַשֵּׁדִים.
הֵסִירוּ מֵעֲלֵיהֶן בִּגְדֵיהֶן וְיָרְדוּ לַיַּמָּה, וְהָיוּ מְשַׂחֲקוֹת
וְצוֹחֲקוֹת וּמֵיטִיבוֹת לִבָּן כְּשֶׁהֵן עֲרוּמוֹת וּלְבָנוֹת כְּעֶשֶׁת
כֶּסֶף. אַחַר-כָּךְ אָמְרָה לָהֶן הַגְּדוֹלָה בָהֶן: ״חוֹשֶׁשֶׁת אֲנִי,
אַחְיוֹתַי שֶׁיֵּשׁ מִי שֶׁהוּא מִסְתַּתֵּר בְּאַרְמוֹן זֶה״. אָמְרָה
הַבֵּינוֹנִית בָּהֶן: ״אֲחוֹתִי, הֲרֵי מִזְּמָנּוֹ שֶׁל שְׁלֹמֹה לֹא
נִכְנַס לְתוֹכוֹ לֹא אָדָם וְלֹא שֵׁד״. אָמְרָה הַקְּטַנָּה בָהֶן
כְּשֶׁהִיא צוֹחֶקֶת: ״אַחְיוֹתַי, אִם יֵשׁ מִי שֶׁהוּא מִסְתַּתֵּר
בְּמָקוֹם זֶה, הֲרֵי לֹא יִקָּחֵנִי אֶלָּא אוֹתִי״. אַחַר-כָּךְ שִׂחֲקוּ
וְצָחֲקוּ, וְלֵב גָ׳אנְשָׁאהּ רוֹעֵד מֵעָצְמַת הַכִּסּוּפִים כְּשֶׁהוּא
מִסְתַּתֵּר תַּחַת הָעֵץ וּמִסְתַּכֵּל בָּהֶן וְהֵן אֵינָן רוֹאוֹת
אוֹתוֹ. שָׂחוּ בַמַּיִם עַד שֶׁהִגִּיעוּ לְלֵב הַיַּמָּה וְהִתְרַחֲקוּ
מִלְּבוּשֵׁיהֶן. קָם גָ׳אנְשָׁאהּ עַל רַגְלָיו, אָץ כַּבָּרָק
הַמְסַנְוֵר וְלָקַח אֶת בִּגְדֵי הַנַּעֲרָה הַקְּטַנָּה בָהֶן, וְהִיא
זוֹ אֲשֶׁר דָּבַק לִבּוֹ בָהּ. וְהָיָה שְׁמָהּ שַׁמְסָה.6
כְּשֶׁפָּנוּ רָאוּ אֶת גָ׳אנְשָׁאהּ וְחָרְדוּ לִבּוֹתֵיהֶן,
וְהִסְתַּתְּרוּ מִפָּנָיו בַּמַּיִם וּבָאוּ קָרוֹב לַיַּבָּשָׁה.


הִתְבּוֹנְנוּ בִּפְנֵי גָ׳אנְשָׁאהּ וְרָאוּ אוֹתוֹ כְאִלּוּ הוּא
הַיָּרֵחַ בְּלֵיל מִלּוּאוֹ. אָמְרוּ לוֹ: ״מִי אַתָּה, וְכֵיצַד בָּאתָ
לְמָקוֹם זֶה וְלָקַחְתָּ אֶת בִּגְדֵי הַגְּבִירָה שַׁמְסָה?״ אָמַר
לָהֶן: ״גֵּשְׁנָה אֵלַי שֶׁאֲסַפֵּר לָכֶן מַה שֶּׁאֵרַע לִי״. אָמְרָה
הַגְּבִירָה שַׁמְסָה: ״מָה עִנְיָנְךָ, וּמִשּׁוּם מַה לָּקַחְתָּ אֶת
בְּגָדַי, וְכֵיצַד הִכַּרְתַּנִי מִתּוֹךְ אַחְיוֹתַי?״ אָמַר לָהּ
גָ׳אנְשָׁאהּ: ״אוֹר עֵינִי, עֲלִי מִן הַמַּיִם שֶׁאֲסַפֵּר לָךְ
סִפּוּרִי, וְאַגִּיד לָךְ מַה שֶּׁאֵרַע לִי וְאוֹדִיעֵךְ סִבַּת
הַכָּרָתִי אוֹתָךְ״. אָמְרָה לוֹ: ״אֲדוֹנִי וְנַחַת עֵינִי וּפְרִי
לְבָבִי, תֵּן לִי אֶת בְּגָדַי שֶׁאֶתְכַּסֶּה בָהֶן וְאֶעֱלֶה אֶצְלֶךָ״.
אָמַר לָהּ גָ׳אנְשָׁאהּ: ״גְּבֶרֶת הַיֹּפִי, אִי אֶפְשָׁר שֶׁאֶתֵּן לָךְ
אֶת בְּגָדַיִךְ וְאָמִית אֶת עַצְמִי מִכִּסּוּפִים. אֵינִי נוֹתֵן לָךְ
אֶת בְּגָדַיִךְ אֶלָּא כְשֶׁיָּבוֹא הַשֵּׁיךְ נַצְר מֶלֶךְ הָעוֹפוֹת״.
כְּשֶׁשָּׁמְעָה שַׁמְסָה אֶת דִּבְרֵי גָ׳אנְשָׁאהּ, אָמְרָה לוֹ: ״אִם
אֵין אַתָּה נוֹתֵן לִי אֶת בְּגָדַי, סוּר מֵעָלֵינוּ קְצָת עַד
שֶׁתַּעֲלֶינָה אַחְיוֹתַי לַיַּבָּשָׁה וְתִלְבַּשְׁנָה בִּגְדֵיהֶן
וְתִתֵּנָּה לִי מַשֶּׁהוּ לְהִתְכַּסּוֹת בּוֹ״. אָמַר לָהּ גָ׳אנְשָׁאהּ:
״שָׁמַעְתִּי וְכִפְקֻדָּתֵךְ אֶעֱשֶׂה״. הָלַךְ מֵאִתָּן אֶל הָאַרְמוֹן
וְנִכְנַס אֵלָיו. עָלְתָה הַגְּבִירָה שַׁמְסָה הִיא וְאַחְיוֹתֶיהָ
לַיַּבָּשָׁה וְלָבְשׁוּ בִגְדֵיהֶן. נָתְנָה אֲחוֹתָהּ הַגְּדוֹלָה שֶׁל
הַגְּבִירָה שַׁמְסָה בֶּגֶד מִבְּגָדֶיהָ שֶׁאִי אֶפְשָׁר לָהּ לָעוּף
בּוֹ וְהִלְבִּישָׁה אוֹתָהּ אוֹתוֹ. קָמָה הַגְּבִירָה שַׁמְסָה
כְּשֶׁהִיא כַלְּבָנָה הָעוֹלָה וְכָעָפְרָה הָרוֹעָה וְהָלְכָה עַד
שֶׁהִגִּיעָה אֶל גָ׳אנְשָׁאהּ וְרָאֲתָה אוֹתוֹ יוֹשֵׁב עַל כִּסֵּא
הַמַּלְכוּת. נָתְנָה לוֹ שָׁלוֹם וְיָשְׁבָה קָרוֹב לוֹ וְאָמְרָה לוֹ:
״יְפֵה-הַפָּנִים, אַתָּה הוּא שֶׁהֲרַגְתַּנִי וְהָרַגְתָּ עַצְמְךָ.
וְאוּלָם הַגֵּד לִי מַה הוּא שֶׁאֵרַע לְךָ, שֶׁנִּרְאֶה מָה עִנְיָנְךָ?״
כְּשֶׁשָּׁמַע גָ׳אנְשָׁאהּ אֶת דִּבְרֵי הַגְּבִירָה שַׁמְסָה, בָּכָה עַד
שֶׁהִרְטִיב אֶת בְּגָדָיו בְּדִמְעוֹתָיו. כְּשֶׁהִכִּירָה שֶׁהוּא
חוֹשֵׁק בְּאַהֲבָתָהּ, קָמָה עַל רַגְלֶיהָ וְתָפְסָה אוֹתוֹ בְיָדוֹ
וְהוֹשִׁיבַתְהוּ לְצִדָּהּ וּמָחֲתָה דִמְעוֹתָיו וְאָמְרָה לוֹ:
״יְפֵה-הַפָּנִים, הַנַּח בְּכִי זֶה וְסַפֵּר לִי מַה שֶּׁאֵרַע לְךָ״.
שָׂח לָהּ גָ׳אנְשָׁאהּ מַה שֶּׁאֵרַע לוֹ, וְהִגִּיד לָהּ מַה שֶּׁרָאָה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁנֵים-עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַגְּבִירָה שַׁמְסָה אָמְרָה לְגָ׳אנְשָׁאהּ: ״סַפֵּר לִי מַה
שֶּׁאֵרַע לְךָ״, וְשָׂח לָהּ גָ׳אנְשָׁאהּ מַה שֶּׁאֵרַע לוֹ וְהִגִּיד
לָהּ מַה שֶּׁרָאָה. כְּשֶׁשָּׁמְעָה הַגְּבִירָה שַׁמְסָה מִפִּיו
דְּבָרִים אֵלֶּה, נֶאֶנְחָה וְאָמְרָה לוֹ: ״אֲדוֹנִי הַנִּכְבָּד, אִם
חָשְׁקָה נַפְשְׁךָ בִּי, תֵּן לִי בְּגָדַי שֶׁאֶלְבְּשֵׁם וְאֵלֵךְ אֲנִי
וְאַחְיוֹתַי אֶל מִשְׁפַּחְתִּי וְאוֹדִיעֵם מַה שֶּׁאֵרַע לְךָ
בְּאַהֲבָתְךָ אוֹתִי, וְאַחַר-כָּךְ אֶחֱזֹר אֵלֶיךָ וְאֶשָּׂא אוֹתְךָ
לְאַרְצְךָ״. כְּשֶׁשָּׁמַע גָ׳אנְשָׁאהּ מִפִּיהָ דְבָרִים אֵלֶּה בָּכָה
בְכִי רַב וְאָמַר לָהּ: ״כְּלוּם מֻתָּר לָךְ מֵאֵת אֱלֹהִים לְהָרְגֵנִי
בְּלִי צֶדֶק?״ אָמְרָה לוֹ: ״אֲדוֹנִי הַנִּכְבָּד, מִשּׁוּם מַה אֶהֱרֹג
אוֹתְךָ בְּלִי צֶדֶק?״ אָמַר לָהּ: ״שֶׁכֵּן כְּשֶׁאַתְּ לוֹבֶשֶׁת אֶת
בְּגָדַיִךְ וְהוֹלֶכֶת מֵאֶצְלִי, אֲנִי מֵת תֵּכֶף וּמִיָּד״.
כְּשֶׁשָּׁמְעָה הַגְּבִירָה שַׁמְסָה אֶת דְּבָרָיו צָחֲקָה וְצָחֲקוּ
אַחְיוֹתֶיהָ עִמָּהּ. אָמְרָה לוֹ: ״תָּנוּחַ דַּעְתְּךָ וְיֵרָגַע
לִבְּךָ, שֶׁאֵין סָפֵק בַּדָּבָר שֶׁאֲנִי נִשֵּׂאת לְךָ״. גָּחֲנָה
אֵלָיו וְחִבְּקָה אוֹתוֹ וְאִמְּצָה אוֹתוֹ אֶל לִבָּהּ וְנָשְׁקָה אוֹתוֹ
בֵּין שְׁתֵּי עֵינָיו ובְלֶחְיוֹ. נִשְׁאֲרוּ חֲבוּקִים שָׁעָה אַחַת,
אַחַר-כָּךְ נִתְּקוּ זֶה מִזֶּה וְיָשְׁבוּ עַל כִּסֵּא הַמַּלְכוּת.
קָמָה אֲחוֹתָהּ הַגְּדוֹלָה וְיָצְאָה מִן הָאַרְמוֹן אֶל הַגָּן. לָקְחָה
מַשֶּׁהוּ מִן הַפֵּרוֹת וּפְרָחִים רֵיחָנִיִּים וְהֵבִיאָה אוֹתָם לָהֶם.
אָכְלוּ וְשָׁתוּ וְהִתְעַנְּגוּ וְשָׂשׂוּ וְצָחֲקוּ וְשִׂחֲקוּ. וְהָיָה
גָ׳אנְשָׁאהּ מֻפְלָא בְיֹפִי וָחֵן, תָּמִיר בְּקוֹמָתוֹ וְחָטוּב
בְּגִזְרָתוֹ. אָמְרָה לוֹ הַגְּבִירָה שַׁמְסָה: ״חֲבִיבִי, אוֹהֶבֶת
אֲנִי אוֹתְךָ אַהֲבָה עַזָּה וְאֵינִי נִפְרֶדֶת עוֹד מִמְּךָ לְעוֹלָם״.
כְּשֶׁשָּׁמַע אֶת דְּבָרֶיהָ רָחַב לִבּוֹ וְצָחֲקוּ שִׁנָּיו
וְנִשְׁאֲרוּ מְצַחֲקִים וּמְשַׂחֲקִים. וַעֲדַיִן הֵם בְּאשֶׁר
וַעֲלִיצוּת כְּשֶׁהַשֵּׁיךְ נַצְר בָּא מִפְּגִישָׁתוֹ עִם הָעוֹפוֹת.
כְּשֶׁקָּרַב אֲלֵיהֶם קָמוּ כֻלָּם לִקְרָאתוֹ עַל רַגְלֵיהֶם וְנָתְנוּ
לוֹ שָׁלוֹם וְנָשְׁקוּ אֶת יָדָיו. קִדֵּם אוֹתָם הַשֵּׁיךְ בִּבְרָכָה
וְאָמַר לָהֶם: ״שְׁבוּ״, וְיָשְׁבוּ. אָמַר לַגְּבִירָה שַׁמְסָה: ״עֶלֶם
זֶה אוֹהֵב אוֹתָךְ אַהֲבָה עַזָּה. מַשְׁבִּיעַ אֲנִי אוֹתָךְ
שֶׁתִּדְאֲגִי לוֹ, שֶׁהוּא מִן הָאֲצִילִים בִּבְנֵי-אָדָם
וּמִבְּנֵי-הַמְּלָכִים וְאָבִיו מוֹשֵׁל בְּאֶרֶץ כָּאבֻּל, וּמַלְכוּת
עֲצוּמָה בְיָדוֹ״. כְּשֶׁשָּׁמְעָה הַגְּבִירָה שַׁמְסָה דְבָרָיו,
אָמְרָה לוֹ: ״שָׁמַעְתִּי וְכִפְקֻדָּתְךָ אֶעֱשֶׂה״. נָשְׁקָה אֶת
שְׁתֵּי יָדָיו וְעָמְדָה לְפָנָיו. אָמַר לָהּ: ״אִם אֱמֶת אַתְּ
דּוֹבֶרֶת, הִנֵּה הִשָּׁבְעִי לִי שֶׁלֹּא תִבְגְּדִי בוֹ כָּל עוֹד אַתְּ
בְּחַבְלֵי הַחַיִּים״. נִשְׁבְּעָה לוֹ שְׁבוּעָה חֲמוּרָה שֶׁלֹּא
תִמְעַל בּוֹ לְעוֹלָם וְשֶׁאֵין זֹאת אֶלָּא שֶׁתִּנָּשֵׂא לוֹ. וְאַחֲרֵי
שֶׁנִּשְׁבְּעָה אָמְרָה לוֹ: ״דַּע שֶׁאֵינִי נִפְרֶדֶת מִמֶּנּוּ"".
כְּשֶׁנִּשְׁבְּעָה לוֹ הֶאֱמִין לִשְׁבוּעָתָהּ וְאָמַר לְגָ׳אנְשָׁאהּ:
״הַתְּהִלָּה לֵאלֹהִים אֲשֶׁר הֵבִיא לִידֵי הֶסְכֵּם בֵּינְךָ
וּבֵינָהּ״. שָׂמַח גָ׳אנְשָׁאהּ בְּכָךְ שִׂמְחָה עֲצוּמָה. יָשְׁבוּ
הוּא וְהַגְּבִירָה שַׁמְסָה אֵצֶל הַשֵּׁיךְ נַצְר זְמַן שְׁלשָׁה
חֳדָשִׁים אוֹכְלִים וְשׁוֹתִים וּמְשַׂחֲקִים וְצוֹחֲקִים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשָׁה עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ וְהַגְּבִירָה שַׁמְסָה יָשְׁבוּ אֵצֶל הַשֵּׁיךְ נַצְר
זְמַן שְׁלשָׁה חֳדָשִׁים אוֹכְלִים וְשׁוֹתִים וּמְשַׂחֲקִים וְצוֹחֲקִים.
אַחַר-כָּךְ אָמְרָה הַגְּבִירָה שַׁמְסָה לְגָ׳אנְשָׁאהּ: ״רְצוֹנִי
שֶׁנֵּלֵךְ לְאַרְצְךָ וְתִשָּׂא אוֹתִי וְנַעֲמֹד בָּהּ״. אָמַר לָהּ:
״שָׁמַעְתִּי וּכְמִצְוָתֵךְ אֶעֱשֶׂה״. נוֹעַץ גָ׳אנְשָׁאהּ אֶת הַשֵּׁיךְ
נַצְר וְאָמַר לוֹ: ״רְצוֹנֵנוּ לָלֶכֶת אֶל אַרְצִי״. וְסִפֵּר לוֹ מַה
שֶּׁאָמְרָה הַגְּבִירָה שַׁמְסָה. אָמַר לוֹ הַשֵּׁיךְ נַצְר: ״לְכוּ
לְאַרְצְךָ וְטַפֵּל בָּהּ״. אָמַר לוֹ גָ׳אנְשָׁאהּ: ״שָׁמַעְתִּי
וּכְמִצְוָתְךָ אֶעֱשֶׂה״. בִּקְּשָׁה אֶת לְבוּשָׁהּ וְאָמְרָה: ״שֵׁיךְ
נַצְר, צַוִּי עָלָיו שֶׁיִּתֵּן לִי לְבוּשִׁי שֶׁאֶלְבְּשֶׁנּוּ״. אָמַר
לוֹ: ״גָ׳אנְשָׁאהּ, תֵּן לָהּ לְבוּשָׁהּ״. אָמַר לוֹ: ״שָׁמַעְתִּי
וּכְמִצְוָתְךָ אֶעֱשֶׂה״. קָם מְהֵרָה וְנִכְנַס לָאַרְמוֹן וְהֵבִיא
לְבוּשָׁהּ וּמָסַר אוֹתוֹ לָהּ. לָבְשָׁה אוֹתוֹ, וְאָמְרָה
לְגָ׳אנְשָׁאהּ: ״רְכַב עַל גַּבִּי וְעֲצֹם עֵינֶיךָ וֶאֱטֹם אֶת
אָזְנֶיךָ, שֶׁלֹּא תִשְׁמַע רַעַשׁ הַגַּלְגַּלִּים הַמְסוֹבְבִים וֶאֱחֹז
בִּלְבוּשׁ נוֹצָתִי כְּשָׁאַתָּה עַל גַּבִּי, בְּיָדֶיךָ, וְהִשָּׁמֵר
לְנַפְשֶׁךָ שֶׁלֹּא תִפֹּל״. כְּשֶׁשָּׁמַע גָּ׳אנְשָׁאהּ אֶת דְּבָרֶיהָ
רָכַב עַל גַּבָּהּ. וּכְשֶׁבִּקְּשָׁה לָעוּף אָמַר לָהּ הַשֵּׁיךְ נַצְר:
״עִצְרִי עַד שֶׁאֲתָאֵר לָךְ אֶרֶץ כָּאבֻּל מֵחֲשָׁשׁ שֶׁלֹּא תִטְעוּ
בַדֶּרֶךְ״. עָצְרָה עַד שֶׁתֵּאֵר לָהּ אֶת הָאָרֶץ וְצִוָּה אוֹתָהּ עַל
גָ׳אנְשָׁאהּ. נִפְרַד מֵהֶם וְנִפְרְדָה הַגְּבִירָה שַׁמְסָה מִשְׁתֵּי
אַחְיוֹתֶיהָ וְאָמְרָה לָהֶן: ״לֵכְנָה אֶל מִשְׁפַּחְתְּכֶן וְהוֹדִיעוּ
אוֹתָהּ מַה שֶּׁאֵרַע לִי עִם גָ׳אנְשָׁאהּ״. אַחַר-כָּךְ עָפָה תֵכֶף
וּמִיָּד, וְהָיְתָה בָאֲוִיר כְּמַשַּׁב הָרוּחַ וְהַבָּרָק הַנּוֹצֵץ.
וְאַחֲרֵי זֶה עָפוּ שְׁתֵּי אַחְיוֹתֶיהָ וְהָלְכוּ אֶל מִשְׁפַּחְתָּן
וְהוֹדִיעוּ לָהּ, מַה שֶּׁאֵרַע לַגְּבִירָה שַׁמְסָה עִם גָ׳אנְשָׁאהּ.


וּמֵעֵת שֶׁעָפָה הַגְּבִירָה שַׁמְסָה לֹא פָסְקָה לָעוּף מִשְּׁעַת
הַבֹּקֶר עַד שְׁעַת בֵּין-הָעַרְבַּיִם כְּשֶׁגָּ׳אנְשָׁאהּ רוֹכֵב עַל
גַּבָּהּ, וּלְעֵת בֵּין-הָעַרְבַּיִם נִגְלָה לְפָנֶיהָ מֵרָחוֹק עֵמֶק
בַּעַל עֵצִים וּנְהָרוֹת. אָמְרָה לְגָ׳אנְשָׁאהּ: ״מְגַּמָּתִי שֶׁנֵּרֵד
לְעֵמֶק זֶה לְהִסְתַּכֵּל בְּמַה שֶּׁיֵּשׁ בּוֹ מִן הָעֵצִים
וְהַצְּמָחִים, הַלַּיְלָה״. אָמַר לָהּ גָ׳אנְשָׁאהּ: ״עֲשִׂי מַה
שָׁאַתְּ חֲפֵצָה״. יָרְדָה מִן הָאֲוִיר לְאוֹתוֹ עֵמֶק וְיָרַד
גָ׳אנְשָׁאהּ מֵעַל גַּבָּהּ וּנְשָׁקָהּ בֵּין שְׁתֵּי עֵינֵיהָ. יָשְׁבוּ
לְחוֹף נָהָר שָׁעָה שֶׁל זְמָן. אַחַר-כָּךְ קָמוּ עַל רַגְלֵיהֶם
וְהִתְחִילוּ מְשׁוֹטְטִים בָּעֵמֶק, מִסְתַּכְּלִים בְּמַה שֶּׁיֵּשׁ בּוֹ
וְאוֹכְלִים מֵאוֹתָם הַפֵּרוֹת. וְלֹא פָסְקוּ מֵהִסְתַּכֵּל בָּעֵמֶק עַד
לִשְׁעַת הָעֶרֶב. בָּאוּ אֶל עֵץ וְיָשְׁנוּ אֶצְלוֹ עַד לַבֹּקֶר. קָמָה
הַגְּבִירָה שַׁמְסָה וְצִוְּתָה עַל גָ׳אנְשָׁאהּ שֶׁיִּרְכַּב עַל
גַּבָּהּ. אָמַר לָהּ גָ׳אנְשָׁאהּ: ״שָׁמַעְתִּי וְכִפְקֻדָּתֵךְ
אֶעֱשֶׂה״. רָכַב עַל גַּבָּהּ וְטָסָה עִמּוֹ תֵכֶף וּמִיָּד, וְלֹא
פָסְקָה לָעוּף מִן הַבֹּקֶר עַד שְׁעַת תְּפִלַּת בֵּין-הָעַרְבַּיִם
כְּשֶׁגָּ׳אנְשָׁאהּ מַחֲזִיק בְּגַבָּהּ. וַעֲדַיִן הֵם נוֹסְעִים
כְּשֶׁרָאוּ אֶת צִיּוּנֵי-הַדְּרָכִים שֶׁמָּסַר לָהֶם אוֹתָם הַשֵּׁיךְ
נַצְר. כְּשֶׁרָאֲתָה הַגְּבִירָה שַׁמְסָה אוֹתָם צִיּוּנֵי-דְרָכִים
יָרְדָה מִמְּרוֹמֵי הָאֲוִיר אֶל כִּכַּר רַחֲבַת-יָדַיִם, בָּהּ זְרָעִים
נָאִים וּבָהּ עֳפָרִים רוֹעִים וּמַעֲיָנוֹת נוֹבְעִים וּפֵרוֹת
בְּשֵׁלִים וּנְהָרוֹת רְחָבִים. כְּשֶׁיָּרְדָה בְאוֹתָהּ כִּכָּר יָרַד
גָ׳אנְשָׁאהּ מֵעַל גַּבָּהּ וּנְשָׁקָהּ בֵּין שְׁתֵּי עֵינֶיהָ. אָמְרָה
לוֹ: ״חֲבִיבִי וְנַחַת-רוּחִי, כְּלוּם יוֹדֵעַ אַתָּה אֶת הַשֶּׁטַח
שֶׁעֲבַרְנוּהוּ?״ אָמַר: ״לֹא״. אָמְרָה לוֹ: ״שֶׁטַח שֶׁל שְׁלשִׁים
חֹדֶשׁ מַסָּע״. אָמַר לָהּ גָ׳אנְשָׁאהּ: ״הַתּוֹדָה לֵאלֹהִים עַל
שֶׁהִגַּעְנוּ בְשָׁלוֹם״. יָשַׁב וְיָשְׁבָה לְצִדּוֹ, וְיָשְׁבוּ
אוֹכְלִים וְשׁוֹתִים וּמְשַׂחֲקִים וּמְצַחֲקִים. וַעֲדַיִן הֵם בְּכָךְ
כְּשֶׁקָּרְבוּ וּבָאוּ אֲלֵיהֶם שְׁנֵי מַמְלוּכִּים, אֶחָד מֵהֶם זֶה
שֶׁהָיָה אֵצֶל הַסּוּסִים כְּשֶׁיָּרַד גָ׳אנְשָׁאהּ מֵעַל סְפִינַת
הַצַּיִד וְהַשֵּׁנִי מִן הַמַּמְלוּכִּים שֶׁהָיוּ עִמּוֹ בְצֵיד חַיּוֹת
הַבָּר וּצְבִי וְאַיָּל. כְּשֶׁרָאוּ שְׁנֵי אֵלֶּה אֶת גָ׳אנְשָׁאהּ
הִכִּירוּהוּ וְנָתְנוּ לוֹ שָׁלוֹם וְאָמְרוּ לוֹ: ״בִּרְשׁוּתְךָ נָשִׂים
פָּנֵינוּ אֶל אָבִיךָ וּנְבַשֵּׂר אוֹתוֹ בְּבוֹאֲךְ״. אָמַר לָהֶם
גָ׳אנְשָׁאהּ:
״לְכוּ אֶל אָבִי וְהוֹדִיעוּהוּ זֹאת וְהָבִיאוּ לָנוּ אֹהָלִים,
שֶׁאֲנַחְנוּ נֵשֵׁב בְּמָקוֹם זֶה שִׁבְעָה יָמִים לָנוּחַ עַד שֶׁתָּבוֹא
הַפָּמַלְיָה לְפָגְשֵׁנוּ וְנִכָּנֵס בְּתַהֲלוּכָה עֲצוּמָה״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְאַרְבָּעָה עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ אָמַר לַמַּמְלוּכִּים: ״לְכוּ אֶל אָבִי וְהוֹדִיעוּהוּ
עַל בּוֹאֵנוּ וְהָבִיאוּ לָנוּ אֹהֳלִים שֶׁאָנוּ נֵשֵׁב בְּמָקוֹם זֶה
שִׁבְעָה יָמִים לָנוּחַ עַד שֶׁתָּבוֹא הַפָּמַלְיָה לְפָגְשֵׁנוּ
וְנִכָּנֵס בְּתַהֲלוּכָה עֲצוּמָה״. רָכְבוּ שְׁנֵי הַמַּמְלוּכִּים עַל
סוּסֵיהֶם וְהָלְכוּ אֶל אָבִיו וְאָמְרוּ לוֹ: ״בְּשׂוֹרָה טוֹבָה לְךָ
מֶלֶךְ הַזְּמָן״. כְּשֶׁשָּׁמַע הַמֶּלֶךְ טִיגְמוּס אֶת דִּבְרֵי
הַמַּמְלוּכִּים אָמַר לָהֶם: ״בְּאֵיזֶה דָבָר תְּבַשְּׂרוּנִי. כְּלוּם
בָּא בְנִי גָ׳אנְשָׁאהּ?״ אָמְרוּ לוֹ: ״הֵן. אָמְנָם בָּא בִנְךָ
מִנָּכְרוֹ, וְקָרוֹב הוּא אֵלֶיךָ בְּכִכָּר הַכַּרָאנִי״. כְּשֶׁשָּׁמַע
הַמֶּלֶךְ דִּבְרֵי הַמַּמְלוּכִּים שָׂמַח שִׂמְחָה עֲצוּמָה וְנָפַל
מִתְעַלֵּף מֵעָצְמַת שִׂמְחָתוֹ. כְּשֶׁהִתְעוֹרֵר צִוָּה עַל מִשְׁנֵהוּ
לָתֵת בִּגְדֵי-פְּאֵר לִשְׁנֵי הַמַּמְלוּכִּים לְכָל אֶחָד בֶּגֶד-פְּאֵר
יְקַר עֵרֶךְ, וְשֶׁיִּתֵּן לְכָל אֶחָד מֵהֶם סְכוּם שֶׁל מָמוֹן. אָמַר
לוֹ הַמִּשְׁנֶה: ״שָׁמַעְתִּי וּפְקֻדָּתְךָ אֲמַלֵּא״. קָם הַמִּשְׁנֶה
מִיָּד וְנָתַן לִשְׁנֵי הַמַּמְלוּכִּים כְּפִי שֶׁצִּוָּהוּ הַמֶּלֶךְ
וְאָמַר לָהֶם: ״טְלוּ מָמוֹן זֶה גְמוּל הַבְּשׂוֹרָה7 שֶׁהֵבֵאתֶם,
אַחַת הִיא אִם שִׁקַּרְתֶּם וְאִם אֱמֶת דִּבַּרְתֶּם״. אָמְרוּ לוֹ
שְׁנֵי הַמַּמְלוּכִּים: ״אֵין אָנוּ מְשַׁקְּרִים, וְיוֹשְׁבִים הָיִינוּ
בְאוֹתָהּ שָׁעָה אֶצְלוֹ וְנָתַנּוּ לוֹ שָׁלוֹם וְנָשַׁקְנוּ אֶת יָדָיו
וְצִוָּנוּ שֶׁנָּבִיא לוֹ אֹהָלִים, שֶׁכֵּן יֵשֵׁב בְּכִכַּר הַכַּרָאנִי
שִׁבְעָה יָמִים עַד שֶׁיֵּצְאוּ הָאֶמִירִים וְהַמִּשְׁנִים וְרַבֵּי
הַמְּלוּכָה לִקְרָאתוֹ״. אָמַר לָהֶם הַמֶּלֶךְ: ״וְכֵיצַד מַצָּבוֹ שֶׁל
בְּנִי?״ אָמְרוּ לוֹ: ״בִּנְךָ, אִתּוֹ בַּת מִבְּנוֹת גַּן-עֵדֶן,
כְּאִלּוּ יָצָא עִמָּהּ מִתּוֹכוֹ״. כְּשֶׁשָּׁמַע הַמֶּלֶךְ דְּבָרִים
אֵלֶּה צִוָּה לְתוֹפֵף בַּתֻּפִּים וְלִתְקֹעַ בָּשּׁוֹפָרוֹת. וְתוֹפְפוּ
הַמְבַשְּׂרִים וְתָקְעוּ. שָׁלַח הַמֶּלֶךְ טִיגְמוּס אֶל כָּל רוּחוֹת
הָעִיר לְבַשֵּׂר אֶת אֵם גָ׳אנְשָׁאהּ וְאֶת נְשֵׁי הָאֶמִירִים
וְהַמִּשְׁנִים וְרַבֵּי-הַמַּמְלָכָה. נָפוֹצוּ הַמְבַשְּׂרִים בָּעִיר
וְהוֹדִיעוּ לְתוֹשְׁבֶיהָ בִדְבַר בּוֹא גָ׳אנְשָׁאהּ. הִצְטַיֵּד
הַמֶּלֶךְ טִיגְמוּס בְּצָבָא וַחֲיָלוֹת וְשָׂם פָּנָיו לְכִכַּר
הַכַּרָאנִי. וַעֲדַיִן גָ׳אנְשָׁאהּ יוֹשֵׁב וְהַגְּבִירָה שַׁמְסָה
לְצִדּוֹ, כְּשֶׁהַצָּבָא קָרַב וּבָא אֲלֵיהֶם. קָם גָ׳אנְשָׁאהּ עַל
רַגְלָיו וְהָלַךְ עַד שֶׁקָּרַב אֲלֵיהֶם. כְּשֶׁרָאָה אוֹתוֹ הַצָּבָא
הִכִּירוּ אוֹתוֹ וְיָרְדוּ מֵעַל סוּסֵיהֶם וְהָלְכוּ בָרֶגֶל אֵלָיו
וְנָתְנוּ לוֹ שָׁלוֹם וְנָשְׁקוּ אֶת יָדָיו. לֹא פָסַק גָ׳אנְשָׁאהּ
לָלֶכֶת וְהַצָּבָא לְפָנָיו אִישׁ אַחֲרֵי אִישׁ עַד שֶׁהִגִּיעַ אֶל
אָבִיו. כְּשֶׁרָאָה הַמֶּלֶךְ טִיגְמוּס אֶת בְּנוֹ הִפִּיל עַצְמוֹ מֵעַל
גַּב סוּסָתוֹ וְאָסַף אוֹתוֹ אֶל חֵיקוֹ וּבָכָה בְכִי רָב. רָכַב וְרָכַב
בְּנוֹ וְהַצָּבָא לִימִינוֹ וְלִשְׂמֹאלוֹ, וְלֹא פָסְקוּ מִנְּסֹעַ עַד
שֶׁהִגִּיעוּ לְחוֹף הַנָּהָר. יָרְדוּ הַצָּבָא וְהַחֲיָלוֹת וְנָטוּ אֶת
הָאֹהָלִים וְאֶת אָהֳלֵי הַפְּאֵר שֶׁל אָבִיו וְאֶת הַנִּסִּים וְהִכּוּ
בַתֻּפִּים וְחִלְּלוּ בַחֲלִילִים וְתָקְעוּ בַשּׁוֹפָרוֹת. צִוָּה
הַמֶּלֶךְ טִיגְמוּס אֶת מַצִּיבֵי הָאֹהָלִים שֶׁיָּבִיאוּ אֹהֶל שֶׁל
מֶשִׁי אָדֹם וְיִטּוּהוּ לַגְּבִירָה שַׁמְסָה, וְעָשׂוּ כְפִי שֶׁצִּוָּה
אוֹתָם. קָמָה הַגְּבִירָה שַׁמְסָה וְהֵסִירָה מֵעָלֶיהָ אֶת לְבוּשׁ
הַנּוֹצוֹת וְהָלְכָה עַד לְאוֹתוֹ אֹהֶל וְיָשְׁבָה בְתוֹכוֹ. וַעֲדַיִן
הִיא יוֹשֶׁבֶת כְּשֶׁבָּאוּ הַמֶּלֶךְ טִיגְמוּס וּבְנוֹ גָ׳אנְשָׁאהּ
לְצִדּוֹ אֵלֶיהָ. כְּשֶׁרָאֲתָה הַגְּבִירָה שַׁמְסָה אֶת הַמֶּלֶךְ
טִיגְמוּס קָמָה עַל רַגְלֶיהָ וְנָשְׁקָה אֶת הָאָרֶץ לְפָנָיו. יָשַׁב
הַמֶּלֶךְ וְשָׂם אֶת בְּנוֹ גָ׳אנְשָׁאהּ לִימִינוֹ וְאֶת הַגְּבִירָה
שַׁמְסָה לִשְׂמֹאלוֹ וּבֵרֵךְ אֶת הַגְּבִירָה שַׁמְסָה לְבוֹאָהּ,
וְשָׁאַל אֶת בְּנוֹ גָ׳אנְשָׁאהּ וְאָמַר לוֹ: ״סַפֵּר לִי מַה
שֶּׁאֵרַע לְךָ בְּנָכְרְךָ זֶה״. סִפֵּר לוֹ כָּל מַה שֶּׁאֵרַע לוֹ
מֵרֵאשִׁית וְעַד אַחֲרִית. כְּשֶׁשָּׁמַע הַמֶּלֶךְ מִפִּי בְנוֹ דְבָרִים
אֵלֶּה, תָּמַהּ תְּמִיהָה גְדוֹלָה וּפָנָה אֶל הַגְּבִירָה שַׁמְסָה
וְאָמַר: ״הַשֶּׁבַח לָאֱלֹהִים שֶׁהִצְלִיחַ אֶת דַּרְכֵּךְ עַד
שֶׁאִחַדְתְּ אוֹתִי עִם בְּנִי. אָכֵן זֶה הוּא הַחֶסֶד הֶעָצוּם״8.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וַחֲמִשָּׁה-עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ טִיגְמוּס אָמַר לַגְּבִירָה שַׁמְסָה: ״הַשֶּׁבַח לָאֵל
שֶׁהִצְלִיחַ אֶת דַּרְכֵּךְ עַד שֶׁאִחַדְתְּ אוֹתִי עִם בְּנִי. וְאוּלָם
מְבַקֵּשׁ אֲנִי מִמֵּךְ שֶׁתִּשְׁאֲלִי מֵאִתִּי מַה שָּׁאַתְּ חֲפֵצָה.
שֶׁאֶעֱשֶׂה אוֹתוֹ לְכָבוֹד לָךְ״. אָמְרָה לוֹ הַגְּבִירָה שַׁמְסָה:
״שׁוֹאֶלֶת אֲנִי מֵאִתְּךָ חֶסֶד שֶׁתִּבְנֶה אַרְמוֹן בְּגַן וְהַמַּיִם
זוֹרְמִים תַּחְתָּיו״. אָמַר לָהּ: ״שָׁמַעְתִּי וְכִדְבָרֵךְ אֶעֱשֶׂה״.
וַעֲדַיִן הֵם מְדַבְּרִים כְּשֶׁאִמּוֹ שֶׁל גָ׳אנְשָׁאהּ קָרְבָה וּבָאָה
וְעִמָּהּ כָּל נְשֵׁי הָאֶמִירִים וְהַמִּשְׁנִים וּנְשֵׁי גְדוֹלֵי
הָעִיר כֻּלָּהּ. כְּשֶׁרָאָה אוֹתָהּ בְּנָהּ גָ׳אנְשָׁאהּ, יָצָא מִן
הָאֹהֶל וְקִבֵּל אֶת פָּנֶיהָ. חִבְּקוּ זֶה אֶת זוֹ שָׁעָה זְמָן.
הִגִּירָה אִמּוֹ מֵעֹז שִׂמְחָתָהּ דִּמְעוֹת עֵינֶיהָ וְנָשְׂאָה קוֹלָהּ
בִּשְׁנֵי בָתֵּי-שִׁיר אֵלֶּה:


תָּקְפָה עָלַי הַשִּׂמְחָה עֲדֵי כִי


מֵעָצְמַת מַה שֶּׁשִּׂמְּחַתְנִי9 קְרָאַתְנִי לִבְכִי.


הוֹי עַיִן, הָפַךְ הַדֶּמַע לְטֶבַע לָךְ,


תִּבְכִּי מִשִּׂמְחָה וּמִיָּגוֹן בָּךְ.


תִּנּוּ זֶה לְזוֹ מַה שֶּׁסָּבְלוּ מִקְּשִׁי הָרִחוּק וּכְאֵב
הַתְּשׁוּקָה.


אַחַר-כָּךְ עָבַר אָבִיו לְאָהֳלוֹ וְעָבַר
גָ׳אנְשָׁאהּ הוּא
וְאִמּוֹ לְאָהֳלוֹ, וְיָשְׁבוּ לְשׂוֹחֵחַ זֶה עִם זוֹ. וַעֲדַיִן הֵם
יוֹשְׁבִים כְּשֶׁקָּרְבוּ הַמְבַשְּׂרִים וּבָאוּ, מְבַשְּׂרִים בְּבוֹא
הַגְּבִירָה שַׁמְסָה, וְאָמְרוּ לְאֵם גָ׳אנְשָׁאהּ: ״הִנֵּה שַׁמְסָה
בָאָה אֵלַיִךְ, וּרְצוֹנָהּ לָתֵת לָךְ שָׁלוֹם״. כְּשֶׁשָּׁמְעָה אֵם
גָ׳אנְשָׁאהּ דְבָרִים אֵלֶּה קָמָה עַל רַגְלֶיהָ, וְקִבְּלָה אֶת
פָּנֶיהָ וְנָתְנָה לָהּ שָׁלוֹם. יָשְׁבוּ שְׁתֵּיהֶן שָׁעָה שֶׁל זְמַן.
אַחַר-כָּךְ קָמָה אֵם גָ׳אנְשָׁאהּ עִם הַגְּבִירָה שַׁמְסָה וְהָלְכָה
אִתָּהּ וְעִם נְשֵׁי הָאֶמִירִים וְרַבֵּי הַמְּלוּכָה. וְלֹא פָסְקוּ
לָלֶכֶת עַד שֶׁהִגִּיעוּ אֶל אֹהֶל הַגְּבִירָה שַׁמְסָה. נִכְנְסוּ
לְתוֹכוֹ וְיָשְׁבוּ בוֹ. נָתַן הַמֶּלֶךְ טִיגְמוּס מַתּוֹת בְּיַד
נְדִיבָה וְחִלֵּק מַתָּנוֹת לַנְּתִינִים וְשָׂמַח בִּבְנוֹ שִׂמְחָה
עֲצוּמָה. וְעָמְדוּ בְאוֹתוֹ מָקוֹם זְמָן עֲשָׂרָה יָמִים, אוֹכְלִים
וְשׁוֹתִים וּבְחַיֵּי תַעֲנוּגוֹת. אַחַר-כָּךְ צִוָּה הַמֶּלֶךְ אֶת
צְבָאוֹ שֶׁיִּסְּעוּ וְיָשִׂימוּ פְנֵיהֶם אֶל הָעִיר. רָכַב הַמֶּלֶךְ
וְרָכְבוּ מִסָּבִיב לוֹ הַצָּבָא וְהַחֲיָלוֹת. וְנָסְעוּ הַמִּשְׁנִים
וְשׁוֹמְרֵי-הַסַּף לִימִינוֹ וְלִשְׂמֹאלוֹ, וְלֹא פָסְקוּ לִנְסֹעַ עַד
שֶׁנִּכְנְסוּ לָעִיר. הָלְכוּ אֵם גָ׳אנְשָׁאהּ וְהַגְּבִירָה שַׁמְסָה
לִמְעוֹנָן. פֵּאֲרוּ אֶת הָעִיר בַּתִּפְאָרָה הַיָּפָה בְּיוֹתֵר.


וְהִכּוּ הַתֻּפִּים וּבִשְּׂרוּ הַמְבַשְּׂרִים וְקִשְּׁטוּ אֶת הָעִיר
בַעֲדָיִים וּבַאֲרִיגִים, וְהִצִּיעוּ מַצָּעֵי דִיבָג יְקָרִים מִתַּחַת
לְפַרְסוֹת הַסּוּסִים, וְשָׂמְחוּ רַבֵּי הַמְּלוּכָה וְהֵבִיאוּ
מַתָּנוֹת יְקָרוֹת. וְהָיוּ הַמִּסְתַּכְּלִים מֻכִּים בַּסַּנְוֵרִים מִן
הַזֹּהַר וְהֶאֱכִילוּ אֶת הָעֲנִיִּים וְאֶת הָאֶבְיוֹנִים, וְעָרְכוּ
שִׂמְחָה עֲצוּמָה בְּמֶשֶׁךְ עֲשָׂרָה יָמִים. וְשָׂמְחָה הַגְּבִירָה
שַׁמְסָה כְּשֶׁרָאֲתָה זֹאת. אַחַר-כָּךְ שָׁלַח הַמֶּלֶךְ טִיגְמוּס אֶל
הַבַּנָּאִים וְהַמְהַנְדְּסִים וּגְדוֹלֵי-הָאֳמָנוּת וְצִוָּה עֲלֵיהֶם
שֶׁיִּבְנוּ לוֹ אַרְמוֹן בְּאוֹתוֹ גַּן. הֵשִׁיבוּ לוֹ שֶׁשָּׁמְעוּ
וִימַלְּאוּ פְקֻדָּתוֹ. וְנִגְּשׁוּ לְכוֹנֵן אוֹתוֹ הָאַרְמוֹן. כִּלּוּ
מְלַאכְתּוֹ בָּאֹפֶן הַיָּפֶה בְיוֹתֵר. וּבְשָׁעָה שֶׁנּוֹדַע
לְגָ׳אנְשָׁאהּ שֶׁיָּצְאָה הַפְּקֻדָּה לִבְנוֹת אֶת הָאַרְמוֹן, צִוָּה
אֶת הָאֳמָנִים שֶׁיָּבִיאוּ לוֹ עַמּוּד שֶׁל שַׁיִשׁ לָבָן,
וְשֶׁיַּעֲשׂוּהוּ חָלוּל וְנָבוּב וְיַעֲשׂוּ אוֹתוֹ בְצוּרַת תֵּבָה.
עָשׂוּ כְפִי שֶׁצִּוָּה עֲלֵיהֶם. לָקַח גָ׳אנְשָׁאהּ אֶת לְבוּשׁ
הַגְּבִירָה שַׁמְסָה שֶׁהָיְתָה טָסָה בוֹ וְהִנִּיחַ אוֹתוֹ בְאוֹתוֹ
עַמּוּד וּקְבָרוֹ בִיסוֹד הָאַרְמוֹן, וְצִוָּה אֶת הַבַּנָּאִים
שֶׁיִּבְנוּ עָלָיו אֶת הַקְּשָׁתוֹת שֶׁהָאַרְמוֹן סָמוּךְ עֲלֵיהֶם.
כְּשֶׁנִּשְׁלַם הָאַרְמוֹן הִצִּיעוּהוּ בְמַצָּעִים, וְהָיָה לְאַרְמוֹן
עָצוּם בְאֶמְצַע אוֹתוֹ גַן, וְהַנְּהָרוֹת מוֹשְׁכִים תַּחְתָּיו.
אַחַר-כָּךְ עָרַךְ הַמֶּלֶךְ טִיגְמוּס אֶת חֲתוּנַת גָ׳אנְשָׁאהּ
בְאוֹתוֹ זְמָן, וְהָיְתָה הַשִּׂמְחָה רַבָּה, אֵין דּוֹמָה לָהּ
לְפָנֶיהָ. וְהוֹבִילוּ אֶת הַגְּבִירָה שַׁמְסָה אֶל אוֹתוֹ אַרְמוֹן,
וְהָלַךְ כָּל אֶחָד מֵהֶם לְדַרְכּוֹ. כְּשֶׁנִּכְנְסָה הַגְּבִירָה
שַׁמְסָה לְאוֹתוֹ אַרְמוֹן הֵרִיחָה רֵיחַ לְבוּשׁ הַנּוֹצוֹת אֲשֶׁר
לָהּ.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה
לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ מֵאוֹת וְשִּׁשָׁה
עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁנִּכְנְסָה
הַגְּבִירָה שַׁמְסָה לְאוֹתוֹ אַרְמוֹן הֵרִיחָה רֵיחַ לְבוּשׁ הַנּוֹצוֹת
אֲשֶׁר לָהּ, שֶׁהָיְתָה טָסָה בוֹ, וְיָדְעָה אֶת מְקוֹמוֹ וּבִקְּשָׁה
לְקַחְתּוֹ. הֶאֱרִיכָה אֶת רוּחָהּ עַד חֲצוֹת הַלַּיְלָה עַד שֶׁשָּׁקַע
גָ׳אנְשָׁאהּ בְשֵׁנָה. קָמָה וְשָׂמָה פָנֶיהָ אֶל הָעַמּוּד שֶׁעָלָיו
הַקְּשָׁתוֹת, וְחָפְרָה בְצִדּוֹ עַד שֶׁהִגִּיעָה אֶל הָעַמּוּד
שֶׁבְּתוֹכוֹ הַבְּגָדִים, וְהֵסִירָה אֶת הָעֹפֶרֶת שֶׁהָיְתָה יְצוּקָה
עָלָיו וְהוֹצִיאָה אֶת הַלְּבוּשׁ מִתּוֹכוֹ וְלָבְשָׁה אוֹתוֹ וְעָפָה
מִיָּד וְיָשְׁבָה עַל מְרוֹמֵי הָאַרְמוֹן וְאָמְרָה לָהֶם: ״מְבַקֶּשֶׁת
אֲנִי מִכֶּם שֶׁתָּבִיאוּ אֵלַי אֶת גָ׳אנְשָׁאהּ שֶׁאֶפָּרֵד מִמֶּנּוּ״.


הוֹדִיעוּ לְגָ׳אנְשָׁאהּ אֶת הַדָּבָר. הָלַךְ אֵלֶיהָ וְרָאָה אוֹתָהּ עַל
גַּג הָאַרְמוֹן כְּשֶׁהִיא לְבוּשָׁה לְבוּשׁ-הַנּוֹצוֹת. אָמַר לָהּ: ״כֵּיצַד עָשִׂית אֶת הַמַּעֲשֶׂה הַזֶּה?״
אָמְרָה לוֹ: ״חֲבִיבִי וְנַחַת-עֵינִי
וּפְרִי לְבָבִי, אֲנִי אוֹהֶבֶת אוֹתְךָ אַהֲבָה עַזָּה. וּכְבָר
שָׂמַחְתִּי שִׂמְחָה עֲצוּמָה, כְּשֶׁלִּוִּיתִי אוֹתְךָ אֶל אַרְצְךָ
וּמוֹלַדְתְּךָ וְרָאִיתִי אֶת אִמְּךָ וְאֶת אָבִיךָ. וְאִם אַתָּה אוֹהֵב
אוֹתִי כְּשֵׁם שֶׁאֲנִי אוֹהֶבֶת אוֹתְךָ, בּוֹא אֵלַי אֶל טִירַת
הָאֲבָנִים הַיְּקָרוֹת בְּתַּכְּנִי״. טָסָה תֵכֶף וּמִיָּד וְהָלְכָה אֶל
מִשְׁפַּחְתָּהּ. כְּשֶׁשָּׁמַע גָ׳אנְשָׁאהּ אֶת דִּבְרֵי הַגְּבִירָה
שַׁמְסָה, כְּשֶׁהִיא עַל גַּג הָאַרְמוֹן, מֵת כִּמְעַט מֵחֲרָדָה
וְנִתְעֲלֵּף. הָלְכוּ אֶל אָבִיו וְהוֹדִיעוּ לוֹ זֹאת. רָכַב אָבִיו
וְשָׂם פָּנָיו אֶל הָאַרְמוֹן וְנִכְנַס אֶל בְּנוֹ וְרָאָה אוֹתוֹ
שָׂרוּעַ עַל הָאָרֶץ. בָּכָה הַמֶּלֶךְ טִיגְמוּס וְהִכִּיר שֶׁבְּנוֹ
שָׁקוּעַ בְּאַהֲבָתָהּ שֶׁל שַׁמְסָה. הִזְלִיף עַל פָּנָיו מֵי וְרָדִים
וְהִתְעוֹרֵר וְרָאָה אֶת אָבִיו לִמְרַאֲשׁוֹתָיו, וּבָכָה עַל פֵּרוּד
אִשְׁתּוֹ. אָמַר לוֹ אָבִיו: ״מַה הוּא שֶׁאֵרַע לְךָ בְּנִי?״ אָמַר לוֹ:
״דַּע, אָבִי, שֶׁהַגְּבִירָה שַׁמְסָה מִבְּנוֹת הַגָ׳אן הִיא וַאֲנִי
אוֹהֲבָהּ וְלָהוּט בְּאַהֲבָתָהּ מְאֹד, שֶׁחָשַׁקְתִּי בְּיָפְיָהּ.


וְהָיָה אִתִּי לְבוּשׁ שֶׁלָּהּ, שֶׁאֵין הִיא יְכוֹלָה לָטוּס
בִּלְעָדוֹ. וּכְבָר לָקַחְתִּי אוֹתוֹ לְבוּשׁ וּטְמַנְתִּיו בְתוֹךְ
עַמּוּד בְּצוּרַת תֵּבָה וְיָצַקְתִּי עָלָיו עֹפֶרֶת וְהִנַּחְתִּיו
בִּיסוֹד הָאַרְמוֹן. חָפְרָה אוֹתוֹ יְסוֹד וְנָטְלָה אוֹתוֹ וְלָבְשָׁה
וְטָסָה. יָרְדָה עַל גַּג הָאַרְמוֹן וְאָמְרָה: ״אוֹהֶבֶת אֲנִי אוֹתְךָ
וּכְבָר לִוִּיתִיךָ אֶל אַרְצְךָ וּמוֹלַדְתְּךָ וְנִפְגַּשְׁתִּי עִם
אָבִיךָ וְאִמְּךָ. וְאִם אַתָּה אוֹהֵב אוֹתִי, בּוֹא אֶצְלִי אֶל טִירַת
הָאֲבָנִים הַטּוֹבוֹת תַּכְּנִי״. אַחַר-כָּךְ טָסָה מִגַּג הָאַרְמוֹן
וְנָסְעָה לְדַרְכָּהּ״. אָמַר הַמֶּלֶךְ טִיגְמוּס: ״בְּנִי, אַל תִּשָּׂא
דְאָגָה, שֶׁאָנוּ נֶאֱסֹף אֶת גְּדוֹלֵי הַסּוֹחֲרִים וְהַתַּיָּרִים
שֶׁבָּאָרֶץ, וְנִשְׁאַל פִּיהֶם עַל דְּבַר אוֹתָהּ טִירָה. וּכְשֶׁאָנוּ
מַכִּירִים אוֹתָהּ נִסַּע אֵלֶיהָ וְנֵלֵךְ אֶל מִשְׁפַּחַת הַגְּבִירָה
שַׁמְסָה, וּנְקַוֶּה לֵאלֹהִים יִתְעַלֶּה שֶׁיִּתְּנוּ אוֹתָהּ לְךָ
וְתִשָּׂא אוֹתָהּ לְאִשָּׁה״. יָצָא הַמֶּלֶךְ תֵּכֶף וּמִיָּד וְהֵבִיא
לְפָנָיו אֶת אַרְבַּעַת מִשְׁנָיו וְאָמַר לָהֶם: ״אִסְפוּ אֵלַי כָּל מִי
שֶׁיֵּשׁ בַּמְּדִינָה מִן הַסּוֹחֲרִים וְהַנּוֹסְעִים, וְשַׁאֲלוּ אוֹתָם
עַל דְּבַר טִירַת הָאֲבָנִים הַיְּקָרוֹת ״תַּכְּנִי״, וְכָל מִי
שֶׁמַּכִּיר אוֹתָהּ וְיוֹבִיל אֵלֶיהָ, הֲרֵינִי נוֹתֵן לוֹ חֲמִשִּׁים
אֶלֶף דִּינָר״. כְּשֶׁשָּׁמְעוּ הַמִּשְׁנִים דְּבָרִים אֵלֶּה, אָמְרוּ
לוֹ: ״שָׁמַעְנוּ וּכְמִצְוָתְךָ נַעֲשֶׂה״. הָלְכוּ תֵכֶף וּמִיָּד
וְעָשׂוּ כְפִי שֶׁצִּוָּה אוֹתָם הַמֶּלֶךְ, וְהָיוּ שׁוֹאֲלִים אֶת
הַסּוֹחֲרִים וְאֶת הַתַּיָּרִים בִּדְבַר טִירַת הָאֲבָנִים-הַטּוֹבוֹת
תַּכְּנִי. וְלֹא הִגִּיד לָהֶם עַל אוֹדוֹתֶיהָ גַּם אֶחָד. בָּאוּ אֶל
הַמֶּלֶךְ וְהוֹדִיעוּ לוֹ הַדָּבָר.


כְּשֶׁשָּׁמַע הַמֶּלֶךְ אֶת דִּבְרֵיהֶם קָם תֵּכֶף וּמִיָּד וְצִוָּה לְהָבִיא אֶל בְּנוֹ
גָ׳אנְשָׁאהּ אֶת הַפִּלַּגְשִׁים הַיָּפוֹת וְאֶת הַנְּעָרוֹת הָאָמָּנוֹת
בִּכְלֵי שִׁיר וְאֶת הַשְּׁפָחוֹת הַמְזַמְּרוֹת אֲשֶׁר לֹא יִמָּצֵא
כְּמוֹתָן אֶלָּא אֵצֶל הַמְּלָכִים, אֶפְשָׁר יַסִּיחַ דַּעְתּוֹ
מֵאַהֲבַת הַגְּבִירָה שַׁמְסָה. הֵבִיאוּ לוֹ מַה שֶּׁבִּקֵּשׁ.
אַחַר-כָּךְ שָׁלַח הַמֶּלֶךְ תָּרִים וּמְרַגְּלִים אֶל כָּל הָאֲרָצוֹת
וְהָאִיִּים וּלְכָל חֶלְקֵי הָעוֹלָם שֶׁיִּשְׁאֲלוּ בִדְבַר טִירַת
הָאֲבָנִים הַטּוֹבוֹת תַּכְּנִי. שָׁאֲלוּ עַל10 אוֹדוֹתֶיהָ שְׁנֵי
חֳדָשִׁים, וְלֹא הִגִּיד לָהֶם גַּם אֶחָד. חָזְרוּ אֶל הַמֶּלֶךְ
וְהוֹדִיעוּ לוֹ זֹאת. בָּכָה בְכִי רָב וְהָלַךְ אֶל בְּנוֹ וּמְצָאוֹ
יוֹשֵׁב בֵּין הַפִּלַּגְשִׁים וְהַשְּׁפָחוֹת וְאָמָּנוֹת כְּלֵי הַזֶּמֶר
שֶׁל נֵבֶל וּמֵיתְרֵי-הַנְּחשֶׁת וְזוּלַת זֶה, וְאֵין הוּא מַסִּיחַ
דַּעְתּוֹ מִן הַגְּבִירָה שַׁמְסָה. אָמַר לוֹ: ״בְּנִי, לֹא מָצָאתִי מִי
שֶׁמַּכִּיר טִירָה זוֹ, וַהֲרֵי כְבָר הֵבֵאתִי לְךָ יָפוֹת הֵימֶנָּה״.
כְּשֶׁשָּׁמַע גָ׳אנְשָׁאהּ דְּבָרִים אֵלֶּה בָּכָה וְזָלְגוּ דְמָעוֹת
עֵינָיו וְנָשָׂא קוֹלוֹ בְּבָתֵּי-שִׁיר אֵלֶּה:


נִסַּע שִׂבְרִי וְקַיָּם כִּסּוּפִי,


וּמֵעָצְמַת הַחֵשֶׁק נַחֲלָה גוּפִי.


מָתַי יְקַבְּצוּ יָמִים עִם שַׁמְסָה קִבּוּצַי,


וּמֵאֵשׁ הַפֵּרוּד בָּלוּ עֲצָמַי.


וְהָיְתָה אֵיבָה חֲזָקָה בֵּין הַמֶּלֶךְ טִיגְמוּס וּבֵין מֶלֶךְ הֹדּוּ,
מִשּׁוּם שֶׁהַמֶּלֶךְ טִיגְמוּס תָּקַף אוֹתוֹ וְהָרַג אֲנָשָׁיו וְשָׁלַל
אֶת רְכוּשׁוֹ. וְהָיָה שֵׁם מֶלֶךְ הֹדּוּ הַמֶּלֶךְ כָּפִיד, וְלוֹ
חֲיָלוֹת וְצָבָא וְגִבּוֹרִים. וְהָיוּ לוֹ אֶלֶף אַבִּירִים, כָּל
אַבִּיר מֵהֶם שׁוֹלֵט בְּאֶלֶף שְׁבָטִים וְכָל שֵׁבֶט וָשֵׁבֶט
מִשְּׁבָטִים אֵלֶּה כּוֹלֵל אַרְבַּעַת אֲלָפִים פָּרָשִׁים. וְהָיוּ
אֶצְלוֹ אַרְבָּעָה מִשְׁנִים, וְתַחְתָּיו מְלָכִים וְרַבֵּי מְלוּכָה
וְאֶמִירִים וַחֲיָלוֹת רַבִּים. וְהָיָה מוֹשֵׁל עַל אֶלֶף מְדִינוֹת
לְכָל מְדִינָה אֶלֶף טִירוֹת. וְהָיָה מֶלֶךְ אַדִּיר וְכַבִּיר-כֹּחַ,
וּצְבָאוֹ מִלֵּא אֶת כָּל הָאָרֶץ. כְּשֶׁנּוֹדַע לַמֶּלֶךְ כָּפִיד
מֶלֶךְ הֹדּוּ שֶׁהַמֶּלֶךְ טִיגְמוּס טָרוּד בְאַהֲבַת בְּנוֹ וְעָזַב אֶת
הַשִּׁלְטוֹן וְהַמַּלְכוּת, וּמָעַט הַצָּבָא שֶׁאֶצְלוֹ, וְשָׂרוּי הוּא
בִּדְאָגָה וְסָר הוּא וְזָעֵף מִהְיוֹתוֹ טָרוּד בְּאַהֲבַת בְּנוֹ, אָסַף
אֶת הַמִּשְׁנִים וְאֶת הָאֶמִירִים וְאֶת רַבֵּי-הַמְּלוּכָה וְאָמַר
לָהֶם: ״כְּלוּם אִי-אַתֶּם יוֹדְעִים שֶׁהַמֶּלֶךְ טִיגְמוּס תָּקַף אֶת
אַרְצֵנוּ וְהָרַג אֶת אָבִי וְאֶת אַחַי וְשָׁלַל רְכוּשֵׁנוּ, וְאֵין
בָּכֶם אֶחָד שֶׁלֹּא הָרַג קָרוֹב לוֹ וְנָטַל מִמֶּנּוּ הוֹן וּבָזַז אֶת
רְכוּשׁוֹ וְלָקַח בַּשְּׁבִי אֶת בְּנֵי מִשְׁפַּחְתּוֹ. וְהִנֵּה
שָׁמַעְתִּי הַיּוֹם שֶׁהוּא טָרוּד בְּאַהֲבַת בְּנוֹ גָ׳אנְשָׁאהּ
וּמָעֲטוּ צִבְאוֹתָיו. וְזוֹ הִיא הַשָּׁעָה לָקַחַת נָקָם מִמֶּנּוּ.
הִתְכּוֹנְנוּ אֵפוֹא לַמַּסָּע אֵלָיו וְצַיְּדוּ אֶת כְּלֵי הַמִּלְחָמָה
לִתְקֹף אוֹתוֹ, וְאַל תְּזַלְזְלוּ בְדָבָר זֶה, אֶלָּא נִסַּע אֵלָיו
וְנִתְקֹף אוֹתוֹ וְנַהַרְגֶנּוּ אוֹתוֹ וְאֶת בְּנוֹ וְנִכְבּשׁ אַרְצוֹ״.


הִרְגִּישָׁה שַׁאַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְשִׁבְעָה עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ כָּפִיד מֶלֶךְ הֹדּוּ צִוָּה אֶת אֲנָשָׁיו וְצִבְאוֹתָיו
לָצֵאת נֶגֶד הַמֶּלֶךְ טִיגְמוּס וְאָמַר לָהֶם: ״הֱיוּ נְכוֹנִים
לַעֲלוֹת עָלָיו, וְצַיְּדוּ אֶת כְּלֵי מִלְחַמְתְּכֶם לִתְקֹף אוֹתוֹ״.
כְּשֶׁשָּׁמְעוּ מִפִּיו דְּבָרִים אֵלֶּה אָמְרוּ לוֹ: ״שָׁמַעְנוּ
וְכִפְקֻדָּתְךָ נַעֲשֶׂה״. נִגַּשׁ כָּל אֶחָד מֵהֶם לְהָכִין אֶת כֵּלָיו
וְאֶת זֵינוֹ וְאָסַף חַיִל שְׁלשָׁה חֳדָשִׁים. וְכַאֲשֶׁר הָיוּ הַצָּבָא
וְהַחֲיָלוֹת וְהַגִּבּוֹרִים בִּשְׁלֵמוּת, הִכּוּ בַתֻּפִּים וְתָקְעוּ
בַשּׁוֹפָרוֹת וְנָשְׂאוּ אֶת הַדְּגָלִים וְהַנִּסִּים. יָצָא הַמֶּלֶךְ
כָּפִיד עִם הַצְּבָאוֹת וְהַחֲיָלוֹת וְנָסַע עַד שֶׁהִגִּיעַ אֶל קְצוֹת
אֶרֶץ כָּאבֻּל וְהִיא אַרְצוֹ שֶׁל הַמֶּלֶךְ טִיגְמוּס. וּכְשֶׁהִגִּיעוּ
לְאוֹתָהּ אֶרֶץ בְּזָזוּהָ וּפָרְצוּ בִנְתִינֶיהָ וְשָׁחֲטוּ אֶת
הַגְּדוֹלִים וְלָקְחוּ בַשֶּׁבִי אֶת הַקְּטַנִּים, וְהִגִּיעָה
הַיְדִיעָה אֶל הַמֶּלֶךְ טִיגְמוּס. כְּשֶׁשָּׁמַע שְׁמוּעָה זוֹ כָּעַס
כַּעַס גָּדוֹל וְאָסַף אֶת גְּדוֹלֵי מַלְכוּתוֹ וּמִשְׁנָיו וְאֶמִירֵי
מַמְלַכְתּוֹ וְאָמַר לָהֶם: ״דְּעוּ שֶׁכָּפִיד כְּבָר בָּא
לְחַצְרוֹתֵינוּ וְיָרַד לְאַרְצֵנוּ וּמְבַקֵּשׁ לְהִלָּחֵם בָּנוּ
וְעִמּוֹ חֲיָלוֹת וְגִבּוֹרִים וְצָבָא שֶׁאֵין יוֹדֵעַ אוֹתָם אֶלָּא
אֱלֹהִים יִתְעַלֶּה, וּמָה הָעֵצָה שֶׁאִתְּכֶם?״ אָמְרוּ לוֹ: ״מֶלֶךְ
הַזְּמָן, עֲצָתֵנוּ הִיא שֶׁנֵּצֵא לִקְרָאתוֹ וְנִלָּחֵם בּוֹ וְנָשִׁיב
אוֹתוֹ מֵעַל אַרְצֵנוּ״. אָמַר לָהֶם הַמֶּלֶךְ טִיגְמוּס: ״הִצְטַיְּדוּ
לְהִלָּחֵם בּוֹ״. הוֹצִיא לָהֶם שִׂרְיוֹן קַשְׂקַשִּׂים וְשִׁרְיָה
וְקוֹבָעִים וַחֲרָבוֹת וְכָל כְּלֵי הַמִּלְחָמָה הַמְּמִיתִים אֶת
הַגִּבּוֹרִים וּמַשְׁמִידִים אֶת הָאַמִּיצִים בָּאֲנָשִׁים. נִתְאַסְּפוּ
הַצְּבָאוֹת וְהַחֲיָלוֹת וְהַגִּבּוֹרִים וְהִצְטַיְּדוּ לַמִּלְחָמָה.
נָשְׂאוּ הַנִּסִּים וְהִכּוּ בַתֻּפִּים וְתָקְעוּ בַשּׁוֹפָרוֹת
וְתוֹפְפוּ בַתֻּפִּים וְצִפְצְפוּ בַחֲצוֹצְרוֹת וְנָסַע הַמֶּלֶךְ
טִיגְמוּס עִם צְבָאוֹ לִפְגּשׁ אֶת הַמֶּלֶךְ כָּפִיד. וְלֹא פָסַק
הַמֶּלֶךְ טִיגְמוּס לִנְסֹעַ עִם צִבְאוֹתָיו וְחֵילוֹתָיו עַד
שֶׁקָּרְבוּ אֶל הַמֶּלֶךְ כָּפִיד. חָנָה הַמֶּלֶךְ טִיגְמוּס בְּעֵמֶק,
עֵמֶק זַהְרָאן שְׁמוֹ, וְהוּא בִקְצֵה גְבוּל אֶרֶץ כָּאבֻּל. כָּתַב
הַמֶּלֶךְ טִיגְמוּס מִכְתָּב וּשְׁלָחוֹ בְּיַד שָׁלִיחַ מִצְּבָאוֹ אֶל
הַמֶּלֶךְ כָּפִיד, וּבוֹ נֶאֱמַר: ״מִבְּלִי לִדְרשׁ בִּשְׁלוֹמְךָ הֲרֵי
נוֹדַע לָנוּ, הַמֶּלֶךְ כָּפִיד, שֶׁלֹּא עָשִׂית אֶלָּא מַעֲשִׂים שֶׁל
שִׁפְלֵי-עָם. וְאִלּוּ הָיִיתָ מֶלֶךְ בֶּן מֶלֶךְ, לֹא הָיִיתָ עוֹשֶׂה
מַעֲשִׂים אֵלֶּה וְלֹא הָיִיתָ בָא אֶל אַרְצִי וּבוֹזֵז הוֹן
בְּנֵי-אָדָם וּפוֹרֵץ בִּנְתִינַי. כְּלוּם אִי-אַתָּה יוֹדֵעַ שֶׁזֶּה
כֻלּוֹ עשֶׁק מִצִּדְּךָ? וְאִלּוּ הָיִיתִי יוֹדֵעַ שֶׁתִּתְנַפֵּל עַל
מַמְלַכְתִּי, הָיִיתִי בָא אֵלֶיךָ זְמַן לִפְנֵי בוֹאֲךָ, וְהוֹדֵף
אוֹתְךָ מֵאַרְצִי. וְאוּלָם אִם אַתָּה שָׁב וְעוֹזֵב אֶת הַמַּעֲשִׂים
הָרָעִים בֵּינֵינוּ וּבֵינְךָ הֲרֵי אֶסְתַּפֵּק בָּזֶה. וְאִם אֵין
אַתָּה שָׁב, צֵא אֵלַי בְּמַעֲרָכָה עַל שְׂדֵה הַקְּרָב וּשְׁלֹף
חַרְבְּךָ אֶצְלִי בְּמַעֲמַד הַמִּלְחָמָה וְהַדְּקִירָה״. סָגַר אֶת
הַמִּכְתָּב וּמְסָרוֹ לְאָדָם, נָצִיב, מִצְּבָאוֹ וְשָׁלַח עִמּוֹ
מְרַגְּלִים לְרַגֵּל לוֹ וּלְהָבִיא לוֹ יְדִיעוֹת. נָטַל הָאִישׁ אֶת
הַמִּכְתָּב וְנָסַע עִמּוֹ עַד שֶׁהִגִּיעַ אֶל הַמֶּלֶךְ כָּפִיד.


כְּשֶׁקָּרַב לִמְקוֹמוֹ רָאָה אֹהָלִים תְּקוּעִים מֵרָחוֹק, וְהֵם
עֲשׂוּיִים מֶשִׁי וְסָטִין וְרָאָה דְגָלִים שֶׁל מֶשִׁי יָרֹק, וְרָאָה
בֵין הָאֹהָלִים אֹהֶל גָּדוֹל שֶׁל מֶשִׁי אָדֹם, וְסָבִיב אוֹתוֹ אֹהֶל
צָבָא עָצוּם. לֹא פָסַק לָלֶכֶת עַד שֶׁהִגִּיעַ לְאוֹתוֹ אֹהֶל. וְשָׁאַל
עַל11 אוֹדוֹתָיו, וְאָמְרוּ לוֹ: ״אֳהָלוֹ שֶׁל הַמֶּלֶךְ הוּא״.
הִתְבּוֹנֵן הָאִישׁ לְתוֹךְ תוֹכֵי הָאֹהֶל וְרָאָה אֶת הַמֶּלֶךְ כָּפִיד
יוֹשֵׁב עַל כִּסֵּא מְשֻׁבָּץ אֲבָנִים טוֹבוֹת וְאֶצְלוֹ הַמִּשְׁנִים
וְהָאֶמִירִים וְרַבֵּי-הַמְּלוּכָה. כְּשֶׁרָאָה כָךְ הֶרְאָה אֶת
הַמִּכְתָּב שֶׁבְּיָדוֹ. נִגְּשָׁה אֵלָיו חֲבוּרָה מִצְּבָא הַמֶּלֶךְ
כָּפִיד וְלָקְחוּ אֶת הַמִּכְתָּב מִמֶּנּוּ וְהֵבִיאוּ אוֹתוֹ לַמֶּלֶךְ.
נְטָלוֹ הַמֶּלֶךְ, וּכְשֶׁקָּרָא אוֹתוֹ וְהֵבִין עִנְיָנוֹ, כָּתַב לוֹ
תְּשׁוּבָה: ״מִבְּלִי לִדְרשׁ בִּשְׁלוֹמוֹ, הִנְּנוּ מוֹדִיעִים
לַמֶּלֶךְ טִיגְמוּס שֶׁאֵין סָפֵק בַּדָּבָר, שֶׁאָנוּ נִקַּח נָקָם
וְנָגֹל הַחֶרְפָּה וְנַחֲרִיב אֶת הַחֲצֵרוֹת וְנִקְרַע אֶת הַמְּסָכִים
וְנַהֲרֹג אֶת הַגְּדוֹלִים וְנִקַּח בַּשֶּׁבִי אֶת הַקְּטַנִים.
וּלְמָחָר אֲנִי יוֹצֵא נֶגְדְּךָ לַקְּרָב בִּשְׂדֵה הַמַּעֲרָכָה,
לְהַרְאוֹת לְךָ מִלְחָמָה וּדְקִירָה״. סָגַר אֶת הַמִּכְתָּב וּמְסָרוֹ
לִשְׁלִיחַ הַמֶּלֶךְ טִיגְמוּס. נְטָלוֹ וְנָסַע.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁמוֹנָה עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ כָּפִיד מָסַר לַשָּׁלִיחַ אֶת תְּשׁוּבַת מִכְתָּבוֹ שֶׁל
הַמֶּלֶךְ טִיגְמוּס וּנְטָלוֹ הַשָּׁלִיחַ וְנָסַע. כְּשֶׁהִגִּיעַ אֵלָיו
נָשַׁק אֶת הָאָרֶץ לְפָנָיו וְנָתַן לוֹ אֶת הַמִּכְתָּב וְהוֹדִיעַ לוֹ
מַה שֶּׁרָאָה וְאָמַר לוֹ: ״מֶלֶךְ הַזְּמָן, רָאִיתִי פָרָשִׁים
וְגִבּוֹרִים וַאֲנָשִׁים אֲשֶׁר אֵין מִסְפָּר לָהֶם וְאֵין לַעֲמֹד
בִּפְנֵיהֶם״. כְּשֶׁקָּרָא אֶת הַמִּכְתָּב וְהֵבִין עִנְיָנוֹ, כָּעַס
כַּעַס גָּדוֹל וְצִוָּה אֶת מִשְׁנֵהוּ עַיְן זָאר שֶׁיִּרְכַּב וְעִמּוֹ
אֶלֶף פָּרָשִׁים, וְיִתְקֹף אֶת צְבָא הַמֶּלֶךְ כָּפִיד בַּחֲצוֹת
הַלַּיְלָה, וְשֶׁיִּפְרְצוּ בְתוֹכָם וְיַהַרְגוּם. אָמַר לוֹ הַמִּשְׁנֶה
עַיְן-זָאר: ״שָׁמַעְתִּי וּפְקֻדָּתְךָ אֲמַלֵּא״. רָכַב וְרָכְבוּ עִמּוֹ
הַצָּבָא וְהַחֲיָלוֹת וְנָסְעוּ נֶגֶד הַמֶּלֶךְ כָּפִיד. וְהָיָה
לַמֶּלֶךְ כָּפִיד מִשְׁנֶה, גַטַרְפָאן שְׁמוֹ. צִוָּהוּ שֶׁיִּרְכַּב
וְיִקַּח עִמּוֹ חֲמֵשֶׁת אֲלָפִים פָּרָשׁ וְיֵלֵךְ אִתָּם אֶל צְבָא
הַמֶּלֶךְ טִיגְמוּס וְיִתְנַפְּלוּ עֲלֵיהֶם וְיַהַרְגוּם. רָכַב
הַמִּשְׁנֶה גַטַרְפָאן וְעָשָׂה מַה שֶּׁצִּוָּה הַמֶּלֶךְ כָּפִיד
וְנָסַע עִם הַצָּבָא נֶגֶד הַמֶּלֶךְ טִיגְמוּס. לֹא סָפְקוּ לִנְסֹעַ עַד
חֲצִי הַלַּיְלָה עַד שֶׁעָבְרוּ חֲצִי הַדֶּרֶךְ. כְּשֶׁנִּפְגְּשׁוּ
הַמִּשְׁנֶה גַטַרְפָאן וְהַמִּשְׁנֶה עַיְן-זָאר. נָתְנוּ הָאֲנָשִׁים
קוֹל צְעָקָה עַל הָאֲנָשִׁים וּפָרְצָה מִלְחָמָה קָשָׁה בֵינֵיהֶם, וְלֹא
פָסְקוּ לְהִלָּחֵם זֶה בָזֶה עַד שְׁעַת הַבֹּקֶר. כְּשֶׁהֵאִיר הַבֹּקֶר
נֶהֱדַף צְבַא הַמֶּלֶךְ כָּפִיד וְהָפְכוּ פְנֵיהֶם בּוֹרְחִים אֵלָיו.
כְּשֶׁרָאָה זֹאת כָּעַס כַּעַס רַב וְאָמַר לָהֶם: ״אוֹי לָכֶם, מַה הוּא
שֶׁפָּגַע בָּכֶם, שֶׁאִבַּדְתֶּם אֶת גִּבּוֹרֵיכֶם?״ אָמְרוּ לוֹ:
״מֶלֶךְ הַזְּמָן, כְּשֶׁרָכַב הַמִּשְׁנֶה גַטַרְפָאן וְנָסַעְנוּ נֶגֶד
הַמֶּלֶךְ12 טִיגְמוּס, לֹא חָדַלְנוּ לִנְסֹעַ עַד שֶׁהִגִּיעַ
עָלֵינוּ חֲצִי הַלַּיְלָה כְּשֶׁעָבַרְנוּ חֲצִי הַדֶּרֶךְ. פָּגַשְׁנוּ
אֶת עַיְן-זָאר מִשְׁנֶה הַמֶּלֶךְ טִיגְמוּס. קָרַב אֵלֵינוּ וְעִמּוֹ
חֲיָלוֹת וְגִבּוֹרִים וְהָיְתָה הַפְּגִישָׁה אֵצֶל עֵמֶק זַהְרָאן.
וּבְטֶרֶם הִרְגַּשְׁנוּ בַדָּבָר הָיִינוּ בְּלֵב הַצָּבָא
וְנִפְגַּשְׁנוּ עַיִן בְּעַיִן וְנִלְחַמְנוּ מִלְחָמָה קָשָׁה מֵחֲצִי
הַלַּיְלָה עַד הַבֹּקֶר וְנֶהֶרְגוּ אֲנָשִׁים רַבִּים, וְהָיָה
הַמִּשְׁנֶה עַיְן-זָאר צוֹעֵק בִּפְנֵי הַפִּיל וּמַכֵּהוּ. נִבְעַת
הַפִּיל מֵעָצְמַת הַמַּכָּה וְהִתְחִיל דּוֹרֵס אֶת הַפָּרָשִׁים וְהָפַךְ
פָּנָיו לָנוּס. וְלֹא יָכֹל עוֹד אָדָם לִרְאוֹת אָדָם מֵרֹב זֶה שֶׁעָלָה
הָאָבָק, וְהָיָה הַדָּם זוֹרֵם כְּפֶרֶץ זֶרֶם. וְאִלּוּלֵא שֶׁהָיִינוּ
בָאִים בּוֹרְחִים הָיִינוּ נֶהֱרָגִים עַד לָאַחֲרוֹן שֶׁבָּנוּ״.
כְּשֶׁשָּׁמַע הַמֶּלֶךְ כָּפִיד דְּבָרִים אֵלֶּה אָמַר: ״אַל תְּבָרֵךְ
אֶתְכֶם הַשֶּׁמֶשׁ אֶלָּא תִכְעַס עֲלֵיכֶם כַּעַס גָּדוֹל״. חָזַר
הַמִּשְׁנֶה עַיְן-זָאר אֶל הַמֶּלֶךְ טִיגְמוּס וְהוֹדִיעַ לוֹ הַדָּבָר,
בֵּרְכוֹ הַמֶּלֶךְ טִיגְמוּס בְּשָׁלוֹם לְבוֹאוֹ וְשָׂמַח שִׂמְחָה
עֲצוּמָה, וְצִוָּה לְהַכּוֹת בְּתֻּפִּים וְלִתְקֹעַ בַּשּׁוֹפָרוֹת.


פָּקַד אֶת צִבְאוֹתָיו וּמָצָא שֶׁנֶּהֶרְגוּ מֵהֶם מָאתַיִם פָּרָשׁ מִן
הָאַמִּיצִים וְהַגִּבּוֹרִים. אַחַר-כָּךְ הֵכִין הַמֶּלֶךְ כָּפִיד אֶת
צְבָאוֹ וּגְדוּדָיו וַחֲיָלוֹתָיו וּבָא אֶל שְׂדֵה-הַקְּרָב. עָמְדוּ
מַחְלָקָה אַחֲרֵי מַחְלָקָה וְהִשְׁלִימוּ חֲמֵשׁ-עֶשְׂרֵה מַחְלָקָה,
בְּכָל מַחְלָקָה עֲשֶׂרֶת אֲלָפִים פָּרָשִׁים. וְהָיוּ עִמּוֹ שְׁלשׁ
מֵאוֹת אַבִּירִים רוֹכְבִים פִּילִים, וּכְבָר בָּחַר בַּגִּבּוֹרִים
בָּאֲנָשִׁים וְהָאַמִּיצִים בָּהֶם. הֵרִים אֶת הַנִּסִּים וְאֶת
הַדְּגָלִים, וְתוֹפְפוּ בַּתֻּפִּים וְתָקְעוּ בַשּׁוֹפָרוֹת, וְעָמְדוּ
הָאֲנָשִׁים בַּמַּעֲרָכָה מְבַקְּשִׁים הַקְּרָב. וְאוּלָם בַּאֲשֶׁר
לַמֶּלֶךְ טִיגְמוּס, הִנֵּה סִדֵּר אֶת צְבָאוֹ מַחְלָקָה אַחֲרֵי
מַחְלָקָה, וְהָיוּ עֶשֶׂר מַחְלָקוֹת בְּכָל מַחְלָקָה עֲשֶׂרֶת אֲלָפִים
פָּרָשִׁים. וְהָיוּ עִמּוֹ מֵאָה אַבִּירִים רוֹכְבִים לִימִינוֹ
וְלִשְׂמֹאלוֹ. וְכַאֲשֶׁר עָמְדוּ הַמַּחְלָקוֹת בַּמַּעֲרָכָה, נִגַּשׁ
כָּל פָּרָשׁ בַּעַל-שֵׁם, וְנִתְנַגְּשׁוּ הַחֲיָלוֹת וְהָיָה כָּל
מֶרְחַב הָאָרֶץ צַר לַסּוּסִים וְתוֹפְפוּ בַתֻּפִּים וְצִפְצְפוּ
בַּצַּפְצָפוֹת וְהִכּוּ בַתֻּפִּים וְתָקְעוּ בַשּׁוֹפָרוֹת וְהֵרִיעוּ
בַּחַצוֹצְרוֹת, וְחָרְשׁוּ הָאָזְנַיִם מִצַּהֲלַת הַסּוּסִים בִּשְׂדֵה
הַקְּרָב. וְנָתְנוּ הָאֲנָשִׁים קוֹל צְעָקָה וְהִתְנַשֵּׂא הָאָבָק עַל
רָאשֵׁיהֶם וְנִלְחֲמוּ מִלְחָמָה קָשָׁה מֵרֵאשִׁית הַיּוֹם עַד שֶׁבָּאָה
הַחֲשֵׁכָה. אַחַר-כָּךְ נִפְרְדוּ הַצָּבָא וְהָלְכוּ לִמְקוֹם
תַּחֲנוֹתָם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְתִשְׁעָה עָשָׂר, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַחֲיָלוֹת נִפְרְדוּ וְהָלְכוּ לִמְקוֹמוֹת תַּחֲנוֹתָם. פָּקַד
הַמֶּלֶךְ כָּפִיד אֶת צְבָאוֹ, וּמָצָא שֶׁנֶּהֶרְגוּ מֵהֶם
חֲמֵשֶׁת-אֲלָפִים וְכָעַס כַּעַס רָב. וּפָקַד הַמֶּלֶךְ טִיגְמוּס אֶת
צְבָאוֹ וּמָצָא שֶׁנֶּהֶרְגוּ מֵהֶם שְׁלשֶׁת אֲלָפִים מִן הַמְיֻחָדִים
שֶׁבְּאַבִּירָיו. וּכְשֶׁרָאָה זֹאת כָּעַס כַּעַס גָּדוֹל. אַחַר-כָּךְ
יָצָא הַמֶּלֶךְ כָּפִיד שֵׁנִית אֶל שְׂדֵה הַקְּרָב, וְעָשָׂה כְמוֹ
שֶׁעָשָׂה בַפַּעַם הָרִאשׁוֹנָה, וְכָל אֶחָד מִשְּׁנֵיהֶם מְבַקֵּשׁ אֶת
הַנִּצָּחוֹן לְעַצְמוֹ. קָרָא הַמֶּלֶךְ כָּפִיד אֶל צְבָאוֹ וְאָמַר
לָהֶם: ״כְּלוּם יֵשׁ בָּכֶם מִי שֶׁיֵּצֵא אֶל הַמַּעֲרָכָה עַל שְׂדֵה
הַקְּרָב וְיִפְתַּח לָנוּ פֶתַח לְמִלְחָמָה ולְמַדְקֵרוֹת?״ וְהִנֵּה
גִבּוֹר בַּרְכִּיךּ שְׁמוֹ מִתְקָרֵב רוֹכֵב עַל פִּיל. וְהָיָה אַבִּיר
עָצוּם. נִגַּשׁ וְיָרַד מֵעַל גַּבֵּי הַפִּיל וְנָשַׁק אֶת הָאָרֶץ
לִפְנֵי הַמֶּלֶךְ כָּפִיד, וּבִקֵּשׁ מִמֶּנּוּ רְשׁוּת לָצֵאת אֶל
הַמַּעֲרָכָה. רָכַב עַל הַפִּיל וְהוֹבִיל אוֹתוֹ אֶל שְׂדֵה הַקְּרָב
וְקָרָא וְאָמַר: ״כְּלוּם יֵשׁ מִי שֶׁיֵּצֵא אֶל הַמַּעֲרָכָה? כְּלוּם
יֵשׁ מִי שֶׁיִּתְרָאֶה פָּנִים? כְּלוּם יֵשׁ מִי שֶׁיִּלָּחֵם?״


כְּשֶׁשָּׁמַע הַמֶּלֶךְ טִיגְמוּס כָּךְ, פָּנָה אֶל צְבָאוֹ וְאָמַר
לָהֶם: ״מִי מִכֶּם יֵצֵא אֶל הַמַּעֲרָכָה נֶגֶד גִּבּוֹר זֶה?״ וְהִנֵּה
יָצָא פָּרָשׁ מִבֵּין הַשּׁוּרוֹת רוֹכֵב עַל סוּס אַבִּיר וְעָצוּם
בְּמִבְנֵה גוּפוֹ. הָלַךְ עַד שֶׁקָּרַב אֶל הַמֶּלֶךְ טִיגְמוּס וְנָשַׁק
אֶת הָאָרֶץ לְפָנָיו וּבִקֵּשׁ מִמֶּנּוּ רְשׁוּת לָצֵאת לַמַּעֲרָכָה.
אַחַר-כָּךְ שָׂם פָּנָיו אֶל בַּרְכִּיךּ. כְּשֶׁנִּגַּשׁ אֵלָיו אָמַר
לוֹ: ״מִי אַתָּה שָׁאַתָּה מְהַתֵּל בִּי וְתֵצֵא נֶגְדִּי אֶל
הַמַּעֲרָכָה יְחִידִי, וּמַה שְּׁמֶךָ?״ אָמַר לוֹ: ״שְׁמִי
גַדַנְפַר13 בֶּן כַּמְכִיל״. אָמַר לוֹ בַּרְכִּיךּ: ״שָׁמַעְתִּי עַל
אוֹדוֹתֶיךָ בְּעוֹדִי בְאַרְצִי, וַהֲרֵי לְפָנֶיךָ הַקְּרָב לְעֵינֵי
הַשּׁוּרוֹת שֶׁל הַגִּבּוֹרִים״. כְּשֶׁשָּׁפַּע גַדַנְפַר דְּבָרָיו
הוֹצִיא אַלַּת הַבַּרְזֶל מִתַּחַת לְשׁוֹקוֹ, וּכְבָר תָּפַס בַּרְכִּיךּ
אֶת הַחֶרֶב בְּיָדוֹ. וְנִלְחֲמוּ זֶה בָזֶה מִלְחָמָה כְּבֵדָה. הִכָּה
בַּרְכִּיךּ אֶת גַדַנְפַר בַּחֶרֶב וּבָאָה הַמַּכָּה בְּקוֹבָעוֹ וְלֹא
הֵסֵב לוֹ כָּל נֶזֶק. כְּשֶׁרָאָה גַדַנְפַר כָּךְ הִכָּה בְאַלַּת
הַבַּרְזֶל וְרִסֵּק אֶת בְּשָׂרוֹ כְדַיְסָא עַל גַּבֵּי הַפִּיל. בָּא
אֵלָיו אָדָם וְאָמַר לוֹ: ״מִי אַתָּה שֶׁתַּהֲרֹג אֶת אָחִי?״ נָטַל
רֹמַח בְּיָדוֹ וְהִכָּה בוֹ אֶת גַדַנְפַר. פָּגַע בְּשׁוֹקוֹ וְסִמֵּר
אֶת הַשִּׁרְיוֹן בּוֹ. כְּשֶׁרָאָה גַדַנְפַר כָּךְ שָׁלַף אֶת הַחֶרֶב
בְּיָדוֹ וְהִכָּה אוֹתוֹ וְשִׁסְּעָהוּ לִשְׁנַיִם. נָפַל לָאָרֶץ
מִתְבּוֹסֵס בְּדָמוֹ. אַחַר-כָּךְ הִפְנָה גַדַנְפַר וּבָרַח אֶל מוּל
הַמֶּלֶךְ טִיגְמוּס. כְּשֶׁרָאָה כָּפִיד כָּךְ קָרָא לִצְבָאוֹ וְאָמַר
לָהֶם: ״רְדוּ אֶל שְׂדֵה הַקְּרָב וְהִלָּחֲמוּ בַּפָּרָשִׁים״. יָרַד
הַמֶּלֶךְ טִיגְמוּס עִם צְבָאוֹ וְחֵילוֹ וְנִלְחֲמוּ אֵלֶּה עִם אֵלֶּה
מִלְחָמָה כְבֵדָה, וּכְבָר צָהֲלוּ הַסּוּסִים וְנָתְנוּ הָאֲנָשִׁים
בְּקוֹלָם עַל הָאֲנָשִׁים, וְשֻׁלְּפוּ הַחֲרָבוֹת, וְנִגַּשׁ כָּל
פָּרָשׁ יָדוּעַ לְשֵׁם, וְהִתְנַפְּלוּ פָרָשִׁים עַל פָּרָשִׁים
וּבָרְחוּ מוּגֵי-הַלֵּב מִמַּעֲמַד הַמַּדְקֵרָה וְהֻכָּה בַתֻּפִּים
וְתָקְעוּ בַשּׁוֹפָרוֹת. וְלֹא שָׁמְעוּ הָאֲנָשִׁים אֶלָּא צַעֲקַת
הַצּוֹעֲקִים וְקִשְׁקוּשׁ הַנֶּשֶׁק, וְנֶהֶרְגוּ בְּאוֹתוֹ זְמָן מִן
הַגִּבּוֹרִים מִי שֶׁנֶּהֱרַג. וְלֹא פָסְקוּ שְׁרוּיִים בְּמַצַּב זֶה
עַד אֲשֶׁר עָמְדָה הַשֶּׁמֶשׁ בְּגַלְגַּל הָרָקִיעַ. פָּרַשׁ הַמֶּלֶךְ
טִיגְמוּס עִם צְבָאוֹ וְחֵילוֹתָיו וְחָזַר לְאָהֳלָיו, וְכָזֹאת
הַמֶּלֶךְ כָּפִיד. פָּקַד הַמֶּלֶךְ טִיגְמוּס אֶת אֲנָשָׁיו וּמָצָא
שֶׁנֶּהֶרְגוּ מֵהֶם חֲמֵשֶׁת אֲלָפִים פָּרָשׁ וְנִשְׁבְּרוּ אַרְבָּעָה
דְגָלִים. כְּשֶׁנּוֹדַע זֹאת לַמֶּלֶךְ טִיגְמוּס כָּעַס כַּעַס רָב.


וְאוּלָם בַּאֲשֶׁר לַמֶּלֶךְ כָּפִיד, הִנֵּה פָּקַד אֶת צְבָאוֹ
וּמְצָאָם שֶׁנֶּהֶרְגוּ מֵהֶם שֵׁשׁ-מֵאוֹת מִן הַמְיֻחָדִים
שֶׁבְּאַבִּירָיו וְנִשְׁבְּרוּ מֵהֶם תִּשְׁעָה דְגָלִים. שָׁבְתָה
הַמִּלְחָמָה בֵּינֵיהֶם מֶשֶׁךְ זְמָן שְׁלשָׁה יָמִים, וְאַחַר-כָּךְ
כָּתַב הַמֶּלֶךְ כָּפִיד מִכְתָּב וּשְׁלָחוֹ בְיַד שָׁלִיחַ מִצְּבָאוֹ
אֶל מֶלֶךְ פָאקוּן אַלְכַּלְבּ שְׁמוֹ. הָלַךְ הַשָּׁלִיחַ אֵלָיו,
וְהָיָה כָּפִיד טוֹעֵן שֶׁהוּא קָרוֹב לוֹ מִצַּד אִמּוֹ. כְּשֶׁנּוֹדַע
הַדָּבָר לַמֶּלֶךְ פָאקוּן אָסַף אֶת צְבָאוֹ וְחֵילוֹתָיו וְשָׂם פָּנָיו
אֶל הַמֶּלֶךְ כָּפִיד.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ פָאקוּן אָסַף אֶת צְבָאוֹ וְחַיְלוֹתָיו וְשָׂם פָּנָיו אֶל
הַמֶּלֶךְ כָּפִיד. וַעֲדַיִן הַמֶּלֶךְ טִיגְמוּס יוֹשֵׁב בְּשַׁלְוָתו,
כְּשֶׁבָּא אֵלָיו אָדָם וְאָמַר לוֹ: ״רָאִיתִי אָבָק מִתְאַבֵּק מֵרָחוֹק
וּכְבָר הִתְרוֹמֵם בָּאֲוִיר״. צִוָּה הַמֶּלֶךְ טִיגְמוּס חֲבוּרָה
מִצְּבָאוֹ, שֶׁיַּחְקְרוּ לוֹ עִנְיַן אוֹתוֹ אָבָק. אָמְרוּ לוֹ:
״שָׁמַעְנוּ וְכִפְקֻדָּתְךָ נַעֲשֶׂה״. הָלְכוּ וְחָזְרוּ וְאָמְרוּ:
״הַמֶּלֶךְ, כְּבָר רָאִינוּ אֶת הָאָבָק אַחֲרֵי שָׁעָה, שֶׁהִכָּה בוֹ
הָאֲוִיר וּפִזֵּר אוֹתוֹ וְנִגְלוּ מִתַּחְתָּיו שִׁבְעָה דְגָלִים תַּחַת
כָּל דֶּגֶל שְׁלשֶׁת אֲלָפִים פָּרָשׁ, וְנָסְעוּ לְעֵבֶר הַמֶּלֶךְ
כָּפִיד״. כְּשֶׁהִגִּיעַ הַמֶּלֶךְ פָאקוּן אַלְכַּלְבּ אֶל הַמֶּלֶךְ
כָּפִיד נָתַן לוֹ שָׁלוֹם וְאָמַר לוֹ: ״מָה עִנְיָנְךָ וּמִלְחָמָה זוֹ
שָׁאַתָּה בָהּ, מַה הִיא?״ אָמַר לוֹ הַמֶּלֶךְ כָּפִיד: ״כְּלוּם
אִי-אַתָּה יוֹדֵעַ שֶׁהַמֶּלֶךְ טִיגְמוּס אוֹיְבִי וְרוֹצֵחַ אַחַי
וְאָבִי? וַהֲרֵי בָאתִי אֵלָיו לְהִלָּחֵם בּוֹ וְלָקַחַת נִקְמָתִי
מִמֶּנּוּ״. אָמַר הַמֶּלֶךְ פָאקוּן: ״תְּבָרֶכְךָ הַשֶּׁמֶשׁ״. לָקַח
הַמֶּלֶךְ כָּפִיד אֶת הַמֶּלֶךְ פָאקוּן אַלְכַּלְבּ וְהוֹבִילוֹ אֶל
אָהֳלוֹ וְשָׂמַח שִׂמְחָה עֲצוּמָה.


זֶהוּ מַה שֶּׁהָיָה מֵעִנְיַן הַמֶּלֶךְ טִיגְמוּס וְהַמֶּלֶךְ כָּפִיד.
וְאוּלָם בַּאֲשֶׁר לַנָּסִיךְ גָ׳אנְשָׁאהּ, הֲרֵי נִשְׁאַר שְׁנֵי
חֳדָשִׁים כְּשֶׁאֵין הוּא רוֹאֶה אֶת אָבִיו, וְלֹא נָתַן רְשׁוּת גַּם
לְאַחַת מִן הַנְּעָרוֹת שֶׁעָמְדוּ בְשֵׁרוּתוֹ לְהִכָּנֵס אֵלָיו.
תָּקְפָה אוֹתוֹ חֲרָדָה גְדוֹלָה בִגְלַל זֶה, וְאָמַר לְאֶחָד
מְשָׁרְתָיו: ״מָה עִנְיַן אָבִי שֶׁאֵינוֹ שָׁב אֵלַי?״ סִפְּרוּ לוֹ מַה
שֶּׁאֵרַע לְאָבִיו עִם הַמֶּלֶךְ כָּפִיד. אָמַר: ״הָבִיאוּ אֵלַי אֶת
סוּסִי הָאַבִּיר שֶׁאֵלֵךְ אֶל אָבִי״. אָמְרוּ לוֹ: ״שָׁמַעְנוּ
וּכְמִצְוָתְךָ נַעֲשֶׂה״. הֵבִיאוּ לוֹ אֶת סוּסוֹ, וּכְשֶׁהָיָה סוּסוֹ
לְפָנָיו, אָמַר בְּלִבּוֹ: ״הֲרֵי אֲנִי טָרוּד בְּעִנְיָנִי. הָעֵצָה
הַנְּכוֹנָה הִיא שֶׁאֵלֵךְ אֶל מְדִינַת הַיְּהוּדִים. וּכְשֶׁאֲנִי
מַגִּיעַ לְשָׁם אוּלַי יַרְחִיב לִי אֱלֹהִים עַל-יְדֵי אוֹתוֹ סוֹחֵר
שֶׁשָּׂכַר14 אוֹתִי לַעֲבוֹדָה. אֶפְשָׁר שֶׁהוּא עוֹשֶׂה כְמוֹ
שֶׁעָשָׂה בַפַּעַם הָרִאשׁוֹנָה, וְאֵין אָדָם יוֹדֵע הֵיכָן הַטּוֹבָה
מְצוּיָה״. רָכַב וְלָקַח אִתּוֹ אֶלֶף פָּרָשִׁים וְנָסַע, כְּשֶׁהָיוּ
בְנֵי אָדָם אוֹמְרִים, שֶׁגָּ׳אנְשָׁאהּ הוֹלֵךְ אֶל אָבִיו לְהִלָּחֵם
יַחַד אִתּוֹ. וְלֹא פָסְקוּ לִנְסֹעַ עַד לְעֵת עֶרֶב. חָנוּ בְכִכָּר
גָּדוֹל וְלָנוּ בְאוֹתָהּ כִּכָּר. כְּשֶׁנִּרְדְּמוּ וְיָדַע
גָ׳אנְשָׁאהּ שֶׁצְּבָאוֹ יְשֵׁנִים כֻּלָּם, קָם בַּלָּאט וְאָזַר
חֲלָצָיו וְרָכַב עַל סוּסוֹ וְנָסַע בְּדֶרֶךְ בַּגְדָאד, שֶׁכֵּן שָׁמַע
מִן הַיְּהוּדִים שֶׁבְּכָל שְׁנָתַיִם בָּאָה אֲלֵיהֶם שַׁיָּרָה
מִבַּגְדָאד, וְאָמַר בְּלִבּוֹ: ״כְּשֶׁאֲנִי מַגִּיעַ לְבַגְדָאד אֲנִי
נוֹסֵעַ עִם הַשַּׁיָּרָה עַד שֶׁאֲנִי מַגִּיעַ לִמְדִינַת הַיְּהוּדִים״.
וְהָיְתָה נַפְשׁוֹ אַמִּיצָה בְהַחְלָטָתוֹ זוֹ וְנָסַע לְדַרְכּוֹ.
כְּשֶׁהִתְעוֹרְרוּ אַנְשֵׁי-הַצָּבָא מִשְּׁנָתָם וְלֹא רָאוּ לֹא אֶת
גָ׳אנְשָׁאהּ וְלֹא אֶת סוּסוֹ, רָכְבוּ וְנָסְעוּ לְחַפֵּשׂ אֶת
גָ׳אנְשָׁאהּ מִיָּמִין וּמִשְּׂמֹאל, וְלֹא מָצְאוּ כָל יְדִיעָה עַל
אוֹדוֹתָיו. חָזְרוּ אֶל אָבִיו וְהוֹדִיעוּהוּ מַה שֶּׁעָשָׂה בְנוֹ.
כָּעַס כַּעַס גָּדוֹל וְכִמְעָט יָצְאוּ גִּצִּים מִתּוֹךְ פִּיו.
הִשְׁלִיךְ אֶת כִּתְרוֹ מֵעַל רֹאשׁוֹ וְאָמַר: ״אֵין חַיִל וְאֵין כֹּחַ
אֶלָּא לֵאלֹהִים, כְּבָר אִבַּדְתִּי אֶת בְּנִי וְהָאוֹיֵב לְנֶגְדִּי״.
אָמְרוּ לוֹ הַמְּלָכִים וְהַמִּשְׁנִים: ״מֶלֶךְ הַזְּמָן, אֵין מֵאַחֲרֵי
הַסַּבְלָנוּת אֶלָּא טוֹבָה״.


נַעֲשָׂה גָ׳אנְשָׁאהּ עָצוּב וְדָאוּג בִּגְלַל אָבִיו וּפֵרוּדוֹ
מֵאֲהוּבָתוֹ, לִבָּתוֹ פְּצוּעָה וְעֵינוֹ נְגוּעָה, נֵעוֹר בַּלַּיְלָה
וּבַיּוֹם. וְאוּלָם אָבִיו כְּשֶׁנּוֹדַע לוֹ עַל דְּבַר אָבְדַן כָּל
צְבָאוֹ וְחֵילוֹ, חָזַר מִן הַמִּלְחָמָה בְאוֹיְבוֹ וְשָׂם פָּנָיו אֶל
עִירוֹ. נִכְנַס אֵלֶיהָ וְסָגַר שְׁעָרֶיהָ וּבִצַּר חוֹמוֹתֶיהָ, וְהָיָה
בוֹרֵחַ מִפְּנֵי הַמֶּלֶךְ כָּפִיד. וְהָיָה כָּפִיד בְּכָל חֹדֶשׁ בָּא
אֶל הָעִיר מְבַקֵּשׁ לְהִלָּחֵם וְלָרִיב וְצָר עָלֶיהָ שִׁבְעָה לֵילוֹת
וּשְׁמוֹנָה יָמִים, וְאַחַר-כָּךְ נוֹטֵל אֶת צְבָאוֹ וְחוֹזֵר אִתָּם אֶל
אֹהָלָיו, לְרַפֵּא אֶת הַפְּצוּעִים מִן הָאֲנָשִׁים. וְאוּלָם בַּאֲשֶׁר
לְאַנְשֵׁי מְדִינַת הַמֶּלֶךְ טִיגְמוּס, הִנֵּה אַחֲרֵי הִסְתַּלֵּק
הָאוֹיֵב מֵעֲלֵיהֶם, הָיוּ עוֹסְקִים בְּתִקּוּן הַנֶּשֶׁק וּבִצּוּר
הַחוֹמוֹת וּבַהֲכָנַת מְכוֹנוֹת הַיְרִיָּה. וְהִמְשִׁיכוּ הַמֶּלֶךְ
טִיגְמוּס וְהַמֶּלֶךְ כָּפִיד בְּמַצָּב זֶה שֶׁבַע שָׁנִים,
כְּשֶׁהַמִּלְחָמָה נִמְשֶׁכֶת בֵּינֵיהֶם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ טִיגְמוּס וְהַמֶּלֶךְ כָּפִיד הִמְשִׁיכוּ בְמַצָּב זֶה
שֶׁבַע שָׁנִים.


זֶהוּ מַה שֶּׁהָיָה מֵעִנְיָנָם15. וְאוּלָם בַּאֲשֶׁר
לְגָ׳אנְשָׁאהּ, הִנֵּה לֹא פָסַק מִנְּסֹעַ, עוֹבֵר בַּמִּדְבָּריּוֹת
וּבַעֲרָבוֹת. וּבְכָל פַּעַם שֶׁהָיָה מַגִּיעַ אֶל עִיר מִן הֶעָרִים,
הָיָה שׁוֹאֵל עַל דְּבַר טִירַת הָאֲבָנִים הַטּוֹבוֹת תַּכְּנִי, וְלֹא
הוֹדִיעַ לוֹ אָדָם דָּבָר עַל אוֹדוֹתֶיהָ, אֶלָּא אוֹמְרִים לוֹ: ״לֹא
שָׁמַעְנוּ עַל הַשֵּׁם הַזֶּה כָל עִקָּר״. שָׁאַל עַל דְּבַר מְדִינַת
הַיְּהוּדִים, וְהִגִּיד לוֹ אָדָם מִן הַסּוֹחֲרִים, שֶׁהִיא בְקַצְוֵי
אֶרֶץ הַמִּזְרָח, וְאָמַר לוֹ: ״בְּחֹדֶשׁ זֶה סַע אִתָּנוּ לִמְדִינַת
מִזְרַקָאן וְהִיא בְּהֹדּוּ וּמֵאוֹתָהּ מְדִינָה נֵלֵךְ לְכֹרָאסָאן,
אַחַר-כָּךְ נִסַּע מִכָּאן אֶל מְדִינַת שִׁמְעוּן וּמִמֶּנָּה אֶל
כְוָארִזְם, וּמְדִינַת הַיְהוּדִים קְרוֹבָה מִכְוָארִזְם, שֶׁכֵּן
בֵּינָהּ וּבֵינָהּ מֶרְחַק שָׁנָה וּשְׁלשָׁה חֳדָשִׁים״. הֶאֱרִיךְ
גָ׳אנְשָׁאהּ רוּחוֹ עַד שֶׁנָּסְעָה הַשַּׁיָּרָה וְנָסַע אִתָּהּ עַד
שֶׁהִגִּיעַ לִמְדִינַת מִזְרַקָאן. כְּשֶׁנִּכְנַס לְאוֹתָהּ עִיר הָיָה
שׁוֹאֵל עַל דְּבַר טִירַת הָאֲבָנִים הַטוֹבוֹת תַּכְּנִי, וְלֹא הִגִּיד
לוֹ שׁוּם אָדָם עַל אוֹדוֹתֶיהָ, וְאָמְרוּ לוֹ: ״לֹא שָׁמַעְנוּ שֵׁם זֶה
כָּל עִקָּר״. וְסָבַל בַּדֶּרֶךְ קְשָׁיִים עֲצוּמִים וִיגִיעָה אֲיוּמָה
וְרָעָב וְצָמָא. נָסַע מֵהֹדּוּ וְלֹא פָסַק מִנְּסֹעַ עַד שֶׁהִגִּיעַ
לִמְדִינַת כֹרָאסָאן וְהִגִּיעַ לָאַחֲרוֹנָה אֶל מְדִינַת שִׁמְעוּן
וְנִכְנַס לְתוֹכָהּ וְשָׁאַל עַל דְּבַר מְדִינַת הַיְהוּדִים,
וְהוֹדִיעוּ לוֹ עַל אוֹדוֹתֶיהָ וְתֵאֲרוּ לוֹ אֶת הַדֶּרֶךְ אֵלֶיהָ.
נָסַע יָמִים וְלֵילוֹת עַד שֶׁהִגִּיעַ לַמָּקוֹם שֶׁבָּרַח אֵלָיו מִן
הַקּוֹפִים וְהָלַךְ יָמִים וְלֵילוֹת עַד שֶׁהִגִּיעַ לַנָּהָר שֶׁבְּצַד
מְדִינַת הַיְהוּדִים וְיָשַׁב עַל חוֹפוֹ וְהִמְתִּין עַד לְיוֹם
הַשַּׁבָּת, עַד שֶׁיָּבֵשׁ בְּכֹחַ אֱלֹהִים יִתְעַלֶּה, וְעָבַר
בְּדַרְכּוֹ וְהָלַךְ אֶל בֵּית הַיְהוּדִי, שֶׁהָיָה בוֹ בַפַּעַם
הָרִאשׁוֹנָה, וְנָתַן שָׁלוֹם לוֹ וְלִבְנֵי בֵיתוֹ. שָׂמְחוּ בוֹ
וְהֵבִיאוּ מַאֲכָל וּמַשְׁקֶה. אַחַר-כָּךְ אָמְרוּ לוֹ: ״הֵיכָן הָיִיתָ
בְּהֵעָדְרֶךָ?״ אָמַר לָהֶם: ״בְּמַלְכוּת אֱלֹהִים יִתְעַלֶּה״. לָן
אוֹתוֹ לַיְלָה אֶצְלָם. כְּשֶׁהִגִּיעַ מָחֳרַת הַיּוֹם שׁוֹטֵט בָּעִיר
לְהִסְתַּכֵּל, וְרָאָה כָרוֹז מַכְרִיז וְאוֹמֵר: ״מִי יִטֹּל אֶלֶף
דִּינָר וְנַעֲרָה יָפָה וְיַעֲשֶׂה אֶצְלֵנוּ עֲבוֹדָה חֲצִי יוֹם?״ אָמַר
גָ׳אנְשָׁאהּ: ״אֲנִי אֶעֱשֶׂה עֲבוֹדָה זוֹ״. אָמַר לוֹ הַכָּרוֹז: ״בּוֹא
אַחֲרַי״. הָלַךְ אַחֲרָיו עַד שֶׁהִגִּיעַ לְבֵית הַיְהוּדִי הַסּוֹחֵר
שֶׁהִגִּיעַ אֵלָיו בַּפַּעַם הָרִאשׁוֹנָה. אָמַר הַכָּרוֹז
לְבַעַל-הַבַּיִת: ״הֲרֵי נַעַר זֶה יַעֲשֶׂה אֶת הָעֲבוֹדָה שָׁאַתָּה
מְבַקֵּשׁ״. בֵּרֵךְ אוֹתוֹ הַסּוֹחֵר לְבוֹאוֹ וְאָמַר לוֹ: ״בָּרוּךְ
בּוֹאֲךָ״. נָטַל אוֹתוֹ וְהִכְנִיסוֹ לְהַרְמוֹן הַנָּשִׁים וְהֵבִיא לוֹ
מַאֲכָל וּמַשְׁקֶה. אָכַל גָ׳אנְשָׁאהּ וְשָׁתָה. הִגִּישׁ לוֹ הַסּוֹחֵר
אֶת הַדִּינָרִים וְאֶת הַנַּעֲרָה הַיָּפָה וְלָן עִמָּהּ אוֹתוֹ לַיְלָה.
כְּשֶׁהֵאִיר הַבֹּקֶר נָטַל אֶת הַדִּינָרִים וְאֶת הַנַּעֲרָה וּמָסַר
אוֹתָם לַיְהוּדִי שֶׁלָּן בְּבֵיתוֹ בַפַּעַם הָרִאשׁוֹנָה וְחָזַר אֶל
הַסּוֹחֵר בַּעַל הָעֲבוֹדָה וְרָכַב עִמּוֹ. נָסְעוּ שְׁנֵיהֶם עַד
שֶׁהִגִּיעוּ לָהָר הַגָּבוֹהַּ וְהָרָם. הוֹצִיא הַסּוֹחֵר חֶבֶל
וְסַכִּין וְאָמַר לְגָ׳אנְשָׁאהּ: ״הָטֵל סוּס זֶה לְקַרְקַע״. הֱטִילוֹ
וְשָׂם אֶת הַחֶבֶל בְּאַרְבַּע רַגְלָיו וְנָטַל אֶת הַסַּכִּין וְשָׁחַט
אוֹתוֹ וּפָשַׁט אֶת עוֹרוֹ וְהֵסִיר אֶת אַרְבַּעַת רַגְלָיו וְאֶת
רֹאשׁוֹ וּבָקַע אֶת בִּטְנוֹ כְּפִי שֶׁפָּקַד עָלָיו הַסּוֹחֵר. אָמַר
לוֹ הָאִישׁ: ״הִכָּנֵס לְתוֹךְ בֶּטֶן הַסּוּס וְאֶתְפֹּר אוֹתָהּ
עָלֶיךָ, וּמַה שֶׁתִּרְאֶה בְּבִטְנוֹ תַגִּיד לִי. זוֹ הִיא הָעֲבוֹדָה
שֶׁעָלֶיהָ קִבַּלְתָּ אֶת שְׂכָרְךָ״. נִכְנַס גָ׳אנְשָׁאהּ לְבֶטֶן
הַסּוּס וְתָפַר אוֹתָהּ עָלָיו הַסּוֹחֵר, וְהִתְרַחֵק מֵאִתּוֹ
וְהִתְחַבֵּא בְמָקוֹם מֵרָחוֹק. אַחֲרֵי שָׁעָה עָף עוֹף עָצוּם וְחָטַף
אֶת הַסּוּס וְטָס עִם עַנְנֵי הַשָּׁמַיִם. הִטִּילוֹ עַל מְרוֹמֵי הָהָר
וּבִקֵּשׁ לְאָכְלוֹ. הִרְגִּישׁ גָ׳אנְשָׁאהּ בַדָּבָר וּבִקַּע אֶת
בֶּטֶן הַסּוּס וְיָצָא מִתּוֹכָהּ. נִבְעַת הָעוֹף וְעָף מִיָּד מִן
הַמָּקוֹם. הָלַךְ גָ׳אנְשָׁאהּ לְמָקוֹם שֶׁיָּכוֹל הָיָה לִרְאוֹת
מִמֶּנּוּ אֶת הַסּוֹחֵר, וְרָאָה אוֹתוֹ עוֹמֵד לְרַגְלֵי הָהָר כְּגֹדֶל
הָאַנְקוֹר. וְאָמַר לוֹ: ״מָה אַתָּה מְבַקֵּשׁ, הַסּוֹחֵר?״ אָמַר לוֹ:
״הַשְׁלֵךְ אֵלַי מֵאֵלֶּה הָאֲבָנִים שֶׁמִּסָּבִיב לְךָ, שֶׁאַרְאֶה לְךָ
דֶרֶךְ שֶׁתֵּרֵד בָּהּ״. אָמַר לוֹ גָ׳אנְשָׁאהּ: ״אַתָּה הוּא
שֶׁעָשִׂיתָ בִי כָךְ וְכָךְ לִפְנֵי זְמַן חָמֵשׁ שָׁנִים, וְסָבַלְתִּי
רָעָב וְצָמָא, וְהִגִּיעַ לִי עָמָל רַב וְרָעָה עֲצוּמָה, וְהִנֵּה
חָזַרְתָּ לְמָקוֹם זֶה וּמְבַקֵּשׁ לְהַשְׁמִידֵנִי. אֵינִי מַשְׁלִיךְ
לְךָ כְּלוּם״. אַחַר-כָּךְ נָסַע גָ׳אנְשָׁאהּ וּמְגַמַּת פָּנָיו
הַדֶּרֶךְ הַמּוֹבִילָה אֶל הַשֵּׁיךְ נַצְר מֶלֶךְ הָעוֹפוֹת.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה
לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ מֵאוֹת
וְעֶשְׂרִים וּשְׁנַיִם, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁגָּ׳אנְשָׁאהּ נָסַע וּמְגַמַּת פָּנָיו הַדֶּרֶךְ הַמּוֹבִילָה אֶל
הַשֵּׁיךְ נַצְר מֶלֶךְ הָעוֹפוֹת. לֹא פָסַק לִנְסֹעַ יָמִים וְלֵילוֹת
וְעֵינוֹ בוֹכִיָּה וְלִבּוֹ אָבֵל. כְּשֶׁהָיָה רָעֵב הָיָה אוֹכֵל
מִצִּמְחֵי הָאָרֶץ, וּכְשֶׁהָיָה צָמֵא הָיָה שׁוֹתֶה מִנַּהֲרוֹתֶיהָ עַד
שֶׁהִגִּיעַ לְאַרְמוֹן הָאָדוֹן שְׁלֹמֹה, וְרָאָה אֶת הַשֵּׁיךְ נַצְר
יוֹשֵׁב עַל שַׁעַר הָאַרְמוֹן. נִגַּשׁ אֵלָיו וְנָשַׁק אֶת שְׁתֵּי
יָדָיו. בֵּרֵךְ אוֹתוֹ הַשֵּׁיךְ נַצְר לְבוֹאוֹ וְנָתַן לוֹ שָׁלוֹם.
אַחַר-כָּךְ אָמַר לוֹ: ״מָה עִנְיָנְךָ שֶׁבָּאתָ לְמָקוֹם זֶה, אַחֲרֵי
שֶׁכְּבָר פָּנִיתָ וְהָלַכְתָּ מִכָּאן עִם הַגְּבִירָה שַׁמְסָה
בְּנַחַת-רוּחַ וְהַרְחָבַת הַלֵּב?״ בָּכָה גָ׳אנְשָׁאהּ וְסִפֵּר לוֹ מַה
שֶּׁאֵרַע לוֹ מִצִּדָּהּ שֶׁל הַגְּבִירָה שַׁמְסָה, כְּשֶׁטָּסָה
וְאָמְרָה לוֹ: ״אִם אוֹהֵב אַתָּה אוֹתִי, בֹּא אֶצְלִי לְטִירַת
הָאֲבָנִים הַטּוֹבוֹת תַּכְּנִי״. תָּמַהּ הַשֵּׁיךְ נַצְר עַל כָּךְ
וְאָמַר לוֹ: ״בְּנִי, אֵינִי מַכִּיר אוֹתָהּ, נִשְׁבָּע אָנֹכִי
בַּאֲמִתּוּת הָאָדוֹן שְׁלֹמֹה, וְלֹא שָׁמַעְתִּי שֵׁם זֶה בְכָל יְמֵי
חַיַּי״. אָמַר לוֹ גָ׳אנְשָׁאהּ: ״כֵּיצַד אֶעֱשֶׂה, וּכְבָר מַתִּי מִן
הַחֵשֶׁק וְעָצְמַת הָאַהֲבָה?״ אָמַר לוֹ הַשֵּׁיךְ נַצְר: ״הַאֲרֵך
רוּחֲךָ עַד שֶׁיָּבוֹאוּ הָעוֹפוֹת וְנִשְׁאַל אוֹתָם בִּדְבַר טִירַת
הָאֲבָנִים הַטּוֹבוֹת תַּכְּנִי, אֶפְשָׁר אֶחָד מֵהֶם מַכִּירָהּ״.


שָׁקַט לֵב גָ׳אנְשָׁאהּ וְרָגַע וְנִכְנַס לָאַרְמוֹן וְנִכְנַס לַתָּא הַמֵּכִיל
בְּתוֹכוֹ אֶת הַיַּמָּה שֶׁרָאָה בָהּ אֶת שְׁלָשׁ הַנְּעָרוֹת, וְעָמַד
אֵצֶל הַשֵּׁיךְ16 נַצְר מֶשֶׁךְ זְמָן. וַעֲדַיִן הוּא יוֹשֵׁב
כְּמִנְהָגוֹ, כְּשֶׁאָמַר לוֹ הַשֵּׁיךְ נַצְר: ״בְּנִי, כְּבָר קָרַב
מוֹעֵד בּוֹא הָעוֹפוֹת״. שָׂמַח גָ׳אנְשָׁאהּ בִידִיעָה זוֹ. וְלֹא
עָבְרוּ יָמִים מוּעָטִים עַד שֶׁבָּאוּ הָעוֹפוֹת וְאָמְרוּ שָׁלוֹם
לַשֵּׁיךְ נַצְר, מִין אַחֲרֵי מִין. שָׁאַל אוֹתָם עַל דְּבַר טִירַת
הָאֲבָנִים הַטּוֹבוֹת תַּכְּנִי. אָמַר כָּל אֶחָד מֵהֶם: ״לֹא
שָׁמַעְתִּי בִדְבַר טִירָה זוֹ בְכָל יְמֵי חַיָּי״. בָּכָה גָ׳אנְשָׁאהּ
וְנֶאֱנַח וְנָפַל מִתְעַלֵּף. בִּקֵּשׁ הַשֵּׁיךְ נַצְר עוֹף עָצוּם
וְאָמַר לוֹ: ״הוֹבֵל אֶת הַבָּחוּר הַזֶּה לְאֶרֶץ כָּאבֻּל״. וְתֵאֵר לוֹ
אֶת הָאָרֶץ וְאֶת הַדֶּרֶךְ אֵלֶיהָ״. אָמַר לוֹ: ״שָׁמַעְתִּי
וְכִפְקֻדָּתְךָ אֶעֱשֶׂה״. רָכַב גָ׳אנְשָׁאהּ עַל גַּבּוֹ וְאָמַר לוֹ:
״הִשָּׁמֵר לְנַפְשְׁךָ, וְהִזָּהֵר שֶׁלֹּא לִנְטוֹת הַצִּדָּה שֶׁלֹּא
תִקָּרַע לִגְזָרִים בָּאֲוִיר, וֶאֱטֹם אָזְנֶיךָ בִּפְנֵי הָרוּחַ
שֶׁלֹּא יַזִּיק לְךָ מַהֲלַךְ הַגַּלְגַּלִּים וְגַעַשׁ הַיַּמִּים״.


קִבֵּל גָ׳אנְשָׁאהּ אֶת דִּבְרֵי הַשֵּׁיךְ נַצְר. הִפְלִיג עִמּוֹ הָעוֹף
וְעָלָה לָאֲוִיר וְנָסַע עִמּוֹ יוֹמָם וָלַיְלָה. חָנָה עִמּוֹ אֵצֶל
מֶלֶךְ חַיּוֹת-הַבָּר וּשְׁמוֹ שָׁאהּ בַּדְרִי. אָמַר הָעוֹף
לְגָ׳אנְשָׁאהּ: ״תָּעִינוּ מִן הָאָרֶץ שֶׁתֵּאֵר לָנוּ הַשֵּׁיךְ נַצְר״,
וּבִקֵּשׁ לָקַחַת אֶת גָ׳אנְשָׁאהּ וְלָעוּף עִמּוֹ. אָמַר לוֹ
גָ׳אנְשָׁאהּ: ״לֵךְ לְדַרְכְּךָ וַעֲזֹב אוֹתִי בְאֶרֶץ זוֹ, עַד
שֶׁאָמוּת בָּהּ אוֹ שֶׁאַגִּיעַ אֶל טִירַת הָאֲבָנִים הַטּוֹבוֹת
תַּכְּנִי״. עָזַב אוֹתוֹ הָעוֹף אֵצֶל מֶלֶךְ חַיּוֹת-הַבָּר שָׁאהּ
בַּדְרִי וְהָלַךְ לְדַרְכּוֹ. שָׁאַל אוֹתוֹ שָׁאהּ בַּדְרִי וְאָמַר לוֹ:


״בְּנִי, מִי אַתָּה, וּמֵאַיִן בָּאתָ עִם עוֹף גָּדוֹל זֶה? וּמַה
סִּפּוּרְךָ?״ סִפֵּר לוֹ כָל מַה שֶּׁאֵרַע לוֹ מֵרֵאשִׁית וְעַד
אַחֲרִית. תָּמַהּ מֶלֶךְ חַיּוֹת-הַבָּר עַל סִפּוּרוֹ וְאָמַר לוֹ:
״נִשְׁבַּע אֲנִי לְךָ בַּאֲמִתּוּת הָאָדוֹן שְׁלֹמֹה, שֶׁאֵינִי מַכִּיר
טִירָה זוֹ. וְכָל מִי שֶׁיַּרְאֵני הַדֶּרֶךְ לָהּ נְכַבְּדוֹ וְנִשְׁלַח
אוֹתְךָ אֵלֶיהָ״. בָּכָה גָ׳אנְשָׁאהּ בְּכִי רָב וְהֶאֱרִיךְ רוּחוֹ
זְמָן מוּעָט, וְאַחֲרֵי זֶה בָא אֵלָיו מֶלֶךְ הַחַיּוֹת, הַיְנוּ שָׁאהּ
בַּדְרִי וְאָמַר לוֹ: ״קוּם בְּנִי וְטֹל לוּחַ זֶה וּשְׁמֹר מַה
שֶּׁבְּתוֹכוֹ, וּכְשֶׁתָּבֹאנָה הַחַיּוֹת נִשְׁאַל אוֹתָן עַל דְּבַר
טִירָה זוֹ״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וּשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁשָּׁאהּ בַּדְרִי, מֶלֶךְ הַחַיּוֹת, אָמַר
לְגָ׳אנְשָׁאהּ: ״שְׁמֹר מַה שֶּׁבְּתוֹךְ לוּחַ זֶה. וּכְשֶׁתָּבֹאנָה
הַחַיּוֹת נִשְׁאַל אוֹתָן עַל דְּבַר טִירָה זוֹ״. לֹא עָבְרָה אֶלָּא
שָׁעָה עַד שֶׁבָּאוּ חַיּוֹת-הַבָּר מִין אַחֲרֵי מִין, וְהָיוּ נוֹתְנוֹת
שָׁלוֹם לַמֶּלֶךְ שָׁאהּ בַּדְרִי. שָׁאַל אוֹתָן עַל דְּבַר טִירַת
הָאֲבָנִים הַטּוֹבוֹת תַּכְּנִי, וְאָמְרוּ לוֹ כֻּלָּן: ״אֵין אָנוּ
מַכִּירוֹת טִירָה זוֹ וְלֹא שָׁמַעְנוּ עַל אוֹדוֹתֶיהָ״. בָּכָה
גָ׳אנְשָׁאהּ וְהִצְטָעֵר עַל זֶה שֶׁלֹּא הָלַךְ עִם הָעוֹף שֶׁהֵבִיא
אוֹתוֹ מֵאֵצֶל הַשֵּׁיךְ נַצְר. אָמַר לוֹ מֶלֶךְ חַיּוֹת-הַבָּר:
״בְּנִי, אַל תִּשָּׂא דְאָגָה בְּלִבְּךָ, שֶׁכֵּן יֵשׁ לִי אָח גָּדוֹל
מִמֶּנִּי, שַׁמָּאךְ שְׁמוֹ, וְהָיָה חָבוּשׁ אֵצֶל הָאָדוֹן שְׁלֹמֹה,
מִשּׁוּם שֶׁהִמְרָה אֶת פִּיו, וְאֵין אֶחָד בַגִ׳ן כַּבִּיר לְיָמִים
מִמֶּנּוּ וּמִן הַשֵּׁיךְ נַצְר. אֶפְשָׁר יוֹדֵעַ הוּא טִירָה זוֹ.
וְהוּא מוֹשֵׁל בַּשֵּׁדִים שֶׁהֵם בַּאֲרָצוֹת אֵלֶּה״. הִרְכִּיב אוֹתוֹ
מֶלֶךְ חַיּוֹת-הַבָּר עַל גַּב חַיָּה מֵהֶן, וְשָׁלַח עִמּוֹ מִכְתָּב
אֶל אָחִיו, מַמְלִיץ לְפָנָיו17 עָלָיו. יָצְאָה אוֹתָהּ חַיָּה תֵכֶף
וּמִיָּד לְדַרְכָּהּ, וְלֹא חָדְלָה לִנְסֹעַ עִם גָ׳אנְשָׁאהּ יָמִים
וְלֵילוֹת, עַד שֶׁהִגִּיעַ אֶל הַמֶּלֶךְ שַׁמָּאךְ. עָמְדָה אוֹתָהּ
חַיָּה לְבָדָּהּ בְמָקוֹם מְרֻחָק מִן הַמֶּלֶךְ, וְיָרַד גָ׳אנְשָׁאהּ
מֵעַל גַּבָּהּ וְהָלַךְ עַד שֶׁהִגִּיעַ לִפְנֵי הַמֶּלֶךְ שַׁמָּאךְ.


נָשַׁק אֶת שְׁתֵּי יָדָיו וְהוֹשִׁיט לוֹ אֶת הַמִּכְתָּב. קָרָא אוֹתוֹ
וְהֵבִין עִנְיָנוֹ וּבֵרְכוֹ לְבוֹאוֹ, וְאָמַר לוֹ: ״בְּנִי, טִירָה זוֹ
לֹא שָׁמַעְתִּי בְכָל יְמֵי חַיַּי עַל אוֹדוֹתֶיהָ וְלֹא רְאִיתִיהָ״.
בָּכָה גָ׳אנְשָׁאהּ וְנֶאֱנַח. אָמַר לוֹ הַמֶּלֶךְ שַׁמָּאךְ: ״סַפֵּר
לִי סִפּוּרְךָ וְהַגֵּד לִי מִי אַתָּה וּמֵאַיִן בָּאתָ וּלְאָן אַתָּה
הוֹלֵךְ?״ סִפֵּר לוֹ כָל מַה שֶּׁאֵרַע לוֹ מֵרֵאשִׁית וְעַד אַחֲרִית.
תָּמַהּ שַׁמָּאךְ עַל כָּךְ וְאָמַר לוֹ: ״בְּנִי, אֵינִי מְדַמֶּה
שֶׁהָאָדוֹן שְׁלֹמֹה שָׁמַע מִיָּמָיו עַל דְּבַר אוֹתָהּ טִירָה וְרָאָה
אוֹתָהּ. וְאוּלָם בְּנִי, מַכִּיר אֲנִי נָזִיר בָּהָר וְהוּא כַּבִּיר
לְיָמִים, וְסָרִים לְמִשְׁמַעְתּוֹ כָּל הָעוֹפוֹת וְהַחַיּוֹת
וְהַשֵּׁדִים בִּגְלַל הַשְׁבָּעוֹת, מִשּׁוּם שֶׁאֵינוֹ פוֹסֵק לִקְרֹא
הַשְׁבָּעוֹת עַל מַלְכֵי הַשֵּׁדִים עַד שֶׁהֵם נִשְׁמָעִים לוֹ בְעַל
כָּרְחָם מֵחֻמְרַת אוֹתָן הַשְׁבָּעוֹתָיו וּכְשָׁפִים שֶׁאִתּוֹ. וְהָיוּ
כָל הָעוֹפוֹת וְחַיּוֹת-הַבָּר לְשֵׁרוּתוֹ. וַהֲרֵי אֲנִי, הִנֵּה
מָרִיתִי אֶת מִצְוַת הָאָדוֹן שְׁלֹמֹה, וְהָיָה הוּא זֶה שֶׁלְּקָחַנִי
בַשְּׁבִי אֶצְלוֹ. וְלֹא נִצְּחַנִי אֶחָד מִלְּבַד נָזִיר זֶה מֵעָצְמַת
עָרְמָתוֹ וְהַשְׁבָּעוֹתָיו וּכְשָׁפָיו וְנִשְׁאַרְתִּי עַד הַיּוֹם
בְּשֵׁרוּתוֹ. וְדַע שֶׁהוּא סִיֵּר בְּכָל הָאֲרָצוֹת וְחֶלְקֵי הָעוֹלָם
וְיוֹדֵע אֶת כָּל הַדְּרָכִים וְהָרוּחוֹת וְהַמְּקוֹמוֹת וְהַטִּירוֹת
וְהֶעָרִים, וְאֵינִי מְדַמֶּה שֶׁנֶּעֱלַם מִמֶּנּוּ מָקוֹם אֵיזֶה
שֶׁהוּא. וַהֲרֵי אֲנִי שׁוֹלֵחַ אוֹתְךָ אֵלָיו, אֶפְשָׁר יוֹרְךָ הוּא
דֶרֶךְ לְאוֹתָהּ טִירָה. וְאִם הוּא אֵינוֹ מוֹרְךָ דֶרֶךְ אֵלֶיהָ, לֹא
יוֹרְךָ דֶרֶךְ אֵלֶיהָ אַף אֶחָד, מִשּׁוּם שֶׁכָּל הָעוֹפוֹת
וְחַיּוֹת-הַבָּר וְהַשֵּׁדִים כֻּלָּם סָרִים לְמִשְׁמַעְתּוֹ וּבָאִים
אֵלָיו מֵעָצְמַת כְּשָׁפָיו. וּכְבָר עָשָׂה לְעַצְמוֹ מַטֶּה מִשָּׁלֹשׁ
חֲתִיכוֹת, וְהוּא נוֹטֵעַ אוֹתוֹ בְתוֹךְ הָאָרֶץ, וְקוֹרֵא הַשְׁבָּעָה
עַל הַחֲתִיכָה הָרִאשׁוֹנָה מִן הַמַּטֶּה וְיוֹצֵא מִתּוֹכָהּ בָּשָׂר
וְיוֹצֵא מִתּוֹכָהּ דָּם, וְקוֹרֵא הַשְׁבָּעָה עַל הַחֲתִיכָה
הַשְּׁנִיָּה וְיוֹצֵא מִתּוֹכָהּ חָלָב מָתוֹק. וְקוֹרֵא הַשְׁבָּעָה עַל
הַחֲתִיכָה הַשְּׁלִישִׁית וְיוֹצְאִים מִתּוֹכָהּ חִטָּה וּשְׂעוֹרָה.
וְאַחַר-כָּךְ הוּא מוֹצִיא אֶת הַמַּטֶּה מִתּוֹךְ בָּאָרֶץ וְהוֹלֵךְ אֶל
מִנְזָרוֹ. וּמִנְזָרוֹ מִנְזַר הַיַּהֲלֹם שְׁמוֹ. וְנָזִיר זֶה
הַמְכַשֵּׁף מוֹצִיא מִתַּחַת יָדוֹ הַמְצָאוֹת שֶׁל כָּל מַעֲשֶׂה-חָרָשׁ
מֻפְלָא. וְהוּא מְכַשֵּׁף, מְנַחֵשׁ, מָלֵא עָרְמָה וּמִרְמָה וּמְסֻכָּן,
וּשְׁמוֹ יַגְמוּס, וּבְיָדוֹ כָּל הַהַשְׁבָּעוֹת וְהַקָּמֵעוֹת. וְאֵין
זֹאת אֶלָּא שֶׁאֲנִי שׁוֹלֵחַ אוֹתְךָ אֵלָיו עִם עוֹף עָצוּם שֶׁלּוֹ
אַרְבַּע כְּנָפַיִם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וְאַרְבָּעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמֶּלֶךְ18 שַׁמָּאךְ אָמַר לְגָ׳אנְשָׁאהּ: ״אֵין
זֹאת אֶלָּא שֶׁאֲנִי שׁוֹלֵחַ אוֹתְךָ אֶל הַנָּזִיר עִם עוֹף עָצוּם
שֶׁאַרְבַּע כְּנָפַיִם לוֹ״. הִרְכִּיב אוֹתוֹ עַל גַּבֵּי עוֹף עָצוּם
שֶׁאַרְבַּע כְּנָפַיִם לוֹ, אֹרֶךְ כָּל כָּנָף מֵהֶן שְׁלשִׁים בָּאַמָּה
הָהָאשִׁמִית, וְלוֹ רַגְלַיִם כַּפִּיל, וְאוּלָם אֵינוֹ עָף אֶלָּא
פַּעֲמַיִם בַּשָּׁנָה. וְהָיָה לַמֶּלֶךְ שַׁמָּאךְ עוֹזֵר, טַמְשׁוּן
שְׁמוֹ, שֶׁהָיָה חוֹטֵף לְעוֹף זֶה בְּכָל יוֹם שְׁתֵּי גְמַלּוֹת
בִּכְרוֹת מֵאֶרֶץ עִרָאק, וְהָיָה מְבַתֵּר אוֹתָן לוֹ שֶׁיֹּאכְלֵן.
כְּשֶׁרָכַב גָ׳אנְשָׁאהּ עַל גַּבּוֹ שֶׁל אוֹתוֹ עוֹף. צִוָּהוּ
הַמֶּלֶךְ שַׁמָּאךְ לְהוֹבִילוֹ אֶל הַנָּזִיר יַגְמוּס. נְטָלוֹ עַל
גַּבּוֹ וְנָסַע עִמּוֹ לֵילוֹת וְיָמִים עַד שֶׁהִגִּיעַ לְהַר הַטִּירָה
וּמִנְזַר הַיַּהֲלֹם. יָרַד גָ׳אנְשָׁאהּ אֵצֶל אוֹתוֹ מִנְזָר, וְרָאָה
אֶת יַגְמוּס נִכְנַס אֶל הַכְּנֵסִיָּה, שֶׁהָיָה עוֹבֵד בָּהּ אֶת
אֱלֹהִים. נִגַּשׁ גָ׳אנְשָׁאהּ אֵלָיו וְנָשַׁק אֶת הָאָרֶץ וְעָמַד
לְפָנָיו. כְּשֶׁרָאָה אוֹתוֹ הַנָּזִיר אָמַר לוֹ: ״בָּרוּךְ בּוֹאֲךָ,
בְּנִי, הוֹי הַנָּכְרִי מִמָּקוֹם אַחֵר, אֲשֶׁר בָּא מִמֶּרְחָק
מְקוֹמֵנוּ לְשַׁחֵר, הַגִּידָה, לִי מַה סִּבַּת בּוֹאֲךָ לְמָקוֹם זֶה?״
בָּכָה גָ׳אנְשָׁאהּ וְסִפֵּר לוֹ סִפּוּרוֹ מֵרֵאשִׁיתוֹ וְעַד
אַחֲרִיתוֹ. כְּשֶׁשָּׁמַע הַנָּזִיר אֶת הַסִּפּוּר תָּמַהּ תַּכְלִית
הַתְּמִיהָה וְאָמַר לוֹ: ״בְּנִי, מִיָּמַי לֹא שָׁמַעְתִּי עַל דְּבַר
טִירָה זוֹ וְלֹא רָאִיתִי מִי שֶׁשָּׁמַע עַל אוֹדוֹתֶיהָ אוֹ רָאָה
אוֹתָהּ, אִם כִּי הָיִיתִי כְבָר נִמְצָא בִּזְמַנּוֹ שֶׁל נֹחַ נְבִיא
הָאֱלֹהִים וְשָׁלַטְתִּי מִזְּמַן נֹחַ עַד זְמַנּוֹ שֶׁל הָאָדוֹן
שְׁלֹמֹה בֶן דָּוִד בְּחַיּוֹת-הַבָּר וּבָעוֹפוֹת וּבַשֵּׁדִים כֻּלָּם,
וְאֵינִי חוֹשֵׁב שֶׁשְּׁלֹמֹה שָׁמַע עַל דְּבַר טִירָה זוֹ. וְאוּלָם
הַאֲרֵךְ, בְּנִי, רוּחֲךָ, עַד שֶׁיָּבוֹאוּ הָעוֹפוֹת וְחַיּוֹת-הַבָּר
וְהַמְשָׁרְתִים מִן הַשֵּׁדִים וְאֶשְׁאַל אוֹתָם. אֶפְשָׁר אֶחָד מֵהֶם
יַגִּיד לָנוּ עַל אוֹדוֹתֶיהָ, וְיָבִיא לָנוּ יְדִיעָה עַל אוֹדוֹתֶיהָ,
וְיָקֵל לְךָ אֱלֹהִים יִתְעַלֶּה״. יָשַׁב גָ׳אנְשָׁאהּ מֶשֶׁךְ זְמָן
אֵצֶל הַנָּזִיר, וַעֲדַיִן הוּא יוֹשֵׁב, כְּשֶׁבָּאוּ אֵלָיו הָעוֹפוֹת
וְחַיּוֹת-הַבָּר וְהַשֵּׁדִים כֻּלָּם. הִתְחִילוּ גָ׳אנְשָׁאהּ
וְהַנָּזִיר שׁוֹאֲלִים אוֹתָם בִּדְבַר טִירַת הָאֲבָנִים הַטּוֹבוֹת
תַּכְּנִי, וְלֹא הָיָה בָהֶם גַּם אֶחָד שֶׁאָמַר: ״אֲנִי רְאִיתִיהָ אוֹ
שָׁמַעְתִּי עַל אוֹדוֹתֶיהָ״, אֶלָּא כָל אֶחָד מֵהֶם הָיָה אוֹמֵר: ״לֹא
רְאִיתִיהָ וְלֹא שָׁמַעְתִּי עַל אוֹדוֹתֶיהָ״. הָיָה גָ׳אנְשָׁאהּ
בּוֹכֶה וּמִתְאַנֵּחַ וּמַעְתִּיר אֶל אֱלֹהִים יִתְעַלֶּה. וַעֲדַיִן
הוּא בְכָךְ כְּשֶׁקָּרַב וּבָא הָאַחֲרוֹן בָּעוֹפוֹת, וְהוּא שָׁחוֹר
בִּגְוָנוֹ, עָצוּם בְּיִצּוּרָיו. כְּשֶׁיָּרַד מִמְּרוֹמֵי הָאֲוִיר בָּא
וְנָשַׁק אֶת יְדֵי הַנָּזִיר. שָׁאַל אוֹתוֹ הַנָּזִיר עַל דְּבַר טִירַת
הָאֲבָנִים הַטּוֹבוֹת תַּכְּנִי. אָמַר לוֹ הָעוֹף: ״הַנָּזִיר, אֲנַחְנוּ
הָיִינוּ שׁוֹכְנִים מֵאֲחוֹרֵי הָהָר קָאף, עַל הַר הַבְּדֹלַח בְּתוֹךְ
מִישׁוֹר רְחַב-יָדַיִם, וְהָיִינוּ אָז אֲנִי וְאַחַי קְטַנִּים,
כְּשֶׁהָיוּ אָבִי וְאִמִּי מְשׁוֹטְטִים בְּכָל יוֹם וּמְבִיאִים לָנוּ
מָזוֹן. אֵרַע שֶׁשּׁוֹטְטוּ בְיוֹם מִן הַיָּמִים וְנֶעֶדְרוּ מֵאִתָּנוּ
שִׁבְעָה יָמִים. חָזַק עָלֵינוּ הָרָעָב וּבָאוּ אֵלֵינוּ בַיּוֹם
הַשְּׁמִינִי וְהֵם בּוֹכִים. אָמַרְנוּ לָהֶם: ׳מַה סִּבַּת הֵעָדֶרְכֶם
מֵאֶצְלֵנוּ?׳ אָמְרוּ: ׳יָצָא עָלֵינוּ שֵׁד מִמִּשְׁפַּחַת מָארִד
וְחָטַף אוֹתָנוּ וְהוֹבִילָנוּ לְטִירַת הָאֲבָנִים-הַטּוֹבוֹת תַּכְּנִי,
וְהוֹלִיךְ אוֹתָנוּ אֶל הַמֶּלֶךְ שַׁהְלָאן. כְּשֶׁרָאָה אוֹתָנוּ
הַמֶּלֶךְ שַׁהְלָאן בִּקֵּשׁ לְהָרְגֵנוּ. אָמַרְנוּ לוֹ: ׳הֲרֵי
מֵאַחֲרֵינוּ אֶפְרוֹחִים קְטַנִּים. שַׁחְרֵר אוֹתָנוּ מֵהֶרֶג׳. וְאִלּוּ
הָיוּ אָבִי וְאִמִּי עֲדַיִן בְּחַבְלֵי הַחַיִּים, הָיוּ מַגִּידִים
לָכֶם בִּדְבַר הַטִּירָה״. כְּשֶׁשָּׁמַע גָ׳אנְשָׁאהּ דְבָרִים אֵלֶּה
בָּכָה בְכִי מָר וְאָמַר לַנָּזִיר: ״מְבַקֵּשׁ אֲנִי מִמְּךָ
שֶׁתְּצַוֶּה עַל עוֹף זֶה שֶׁיּוֹלִיכֵנִי לְעֵבֶר קִנָּם שֶׁל אָבִיו
וְאִמּוֹ בְּהַר הַבְּדֹלַח מֵאֲחוֹרֵי הָר קָאף״. אָמַר הַנָּזִיר לָעוֹף:
״הָעוֹף, מְבַקֵּשׁ אֲנִי מִמְּךָ שֶׁתְּצַיֵּת לְנַעַר זֶה לְכָל אֲשֶׁר
יְצַוֶּה אוֹתְךָ״. אָמַר הָעוֹף לַנָּזִיר: ״שָׁמַעְתִּי וּפְקֻדָּתְךָ
אֲמַלֵּא לְכָל אֲשֶׁר תֹּאמַר״. הִרְכִּיב אוֹתוֹ עוֹף אֶת גָ׳אנְשָׁאהּ
עַל גַּבּוֹ וְעָף, וְלֹא פָסַק לָעוּף אִתּוֹ יָמִים וְלֵילוֹת, עַד
שֶׁהִגִּיעַ לְהַר הַבְּדֹלַח, וְהוֹרִיד אוֹתוֹ שָׁם, וְשָׁהָה זְמַן מָה.
אַחַר-כָּךְ הִרְכִּיב אוֹתוֹ עַל גַּבּוֹ וְעָף וְלֹא פָסַק לָעוּף עִמּוֹ
מֶשֶׁךְ זְמַן יוֹמַיִם עַד שֶׁהִגִּיעַ לָאָרֶץ שֶׁבָּהּ הַקֵּן.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהָעוֹף טָס עִמּוֹ מֶשֶׁךְ זְמַן יוֹמַיִם עַד שֶׁהִגִּיעַ
לָאָרֶץ שֶׁהַקֵּן בָּהּ, וְהוֹרִיד אוֹתוֹ שָׁמָה וְאָמַר לוֹ:
״גָ׳אנְשָׁאהּ, זֶהוּ הַקֵּן שֶׁהָיִינוּ בוֹ״. בָּכָה גָ׳אנְשָׁאהּ בְּכִי
מָר וְאָמַר לָעוֹף: ״מְבַקֵּשׁ אֲנִי מִמְּךָ שֶׁתִּשָּׂא אוֹתִי
וְתוֹבִילֵנִי לִסְבִיבָה זוֹ שֶׁהָיוּ אָבִיךָ וְאִמְּךָ הוֹלְכִים
אֵלֶיהָ וּמְבִיאִים מִמֶּנָּה אֶת הַמָּזוֹן״. אָמַר לוֹ הָעוֹף:
״שָׁמַעְתִּי וְכִפְקֻדָּתְךָ אֶעֱשֶׂה, גָ׳אנְשָׁאהּ״. נָשָׂא אוֹתוֹ
וְעָף עִמּוֹ, וְלֹא פָסַק לָעוּף שִׁבְעָה לֵילוֹת וּשְׁמוֹנָה יָמִים,
עַד שֶׁהִגִּיעַ לְהַר גָּבוֹהַּ. הוֹרִידוֹ מֵעַל גַּבּוֹ וְאָמַר לוֹ:
״אֵינִי יוֹדֵעַ עוֹד יוֹתֵר מֵאַחֲרֵי הַמָּקוֹם הַזֶּה שׁוּם אֶרֶץ״.
תָּקְפָה שֵׁנָה אֶת גָ׳אנְשָׁאהּ וְיָשֵׁן בְּרֹאשׁ אוֹתוֹ הַר.
כְּשֶׁהִתְעוֹרֵר מִשְּׁנָתוֹ רָאָה מַשֶּׁהוּ נוֹצֵץ מֵרָחוֹק שֶׁאוֹרוֹ
מְמַלֵּא אֶת הָאֲוִיר. נָבוֹךְ בְּנַפְשׁוֹ מֵאוֹתוֹ נֹגַהּ וָזֹהַר,
שֶׁלֹּא יָדַע שֶׁהוּא נֹגַהּ שֶׁל הַטִּירָה שֶׁהוּא מְחַפְּשָׂהּ.
וְהָיָה בֵינוֹ וּבֵינָהּ מַהֲלַךְ שְׁנֵי חֳדָשִׁים, וְהִיא בְנוּיָה
אֹדֶם, וּבָתֶּיהָ זָהָב צָהֹב, וְלָהּ אֶלֶף מִגְדָלִים בְּנוּיִים מִן
אַבְנֵי-מֶחְצָב יְקָרוֹת שֶׁמּוֹצִיאִים מִתּוֹךְ יַם-הַחשֶׁךְ, וְעַל
שֵׁם כָּךְ נִקְרְאָה בְּשֵׁם טִירַת הָאֲבָנִים הַיְקָרוֹת ״תַּכְּנִי״,
מִשּׁוּם שֶׁהָיְתָה מִן הָאֲבָנִים הַטּוֹבוֹת וְאַבְנֵי-הַמֶּחְצָב.
וְהָיְתָה טִירָה עֲצוּמָה, וְשֵׁם מַלְכָּהּ שַׁהְלָאן, וְהוּא אֲבִיהֶן
שֶׁל שְׁלשׁ הַבָּנוֹת.


זֶהוּ מַה שֶּׁהָיָה מֵעִנְיַן גָ׳אנְשָׁאהּ. וְאוּלָם בַּאֲשֶׁר
לַגְּבִירָה שַׁמְסָה, הִנֵּה כְשֶׁבָּרְחָה מֵאֵצֶל גָ׳אנְשָׁאהּ
וְהִגִּיעָה אֵצֶל אָבִיהָ וְאִמָּהּ וּמִשְׁפַּחְתָּהּ, הִגִּידָה לָהֶם
מַה שֶּׁאֵרַע לָהּ עִם גָ׳אנְשָׁאה וְסִפְּרָה לָהֶם סִפּוּרוֹ וְשָׂחָה
לָהֶם שֶׁהוּא תָר בָּאָרֶץ וְרָאָה אֶת הַנִּפְלָאוֹת, וְהוֹדִיעָה לָהֶם
עַל דְּבַר אַהֲבָתוֹ לָהּ וְאַהֲבָתָהּ לוֹ, וּמַה שֶּׁנָּפַל בֵּינֵיהֶם.
כְּשֶׁשָּׁמְעוּ אָבִיהָ וְאִמָּהּ מִפִּיהָ דְּבָרִים אֵלֶּה אָמְרוּ
לָהּ: ״אֵין הוּא מֻתָּר לָךְ מֵאֱלֹהִים לַעֲשׂוֹת עִמּוֹ כַדָּבָר
הַזֶּה״. סִפֵּר אָבִיהָ עִנְיָן זֶה לִמְשָׁרְתָיו מִן הַשֵּׁדִים
מִמִּשְׁפַּחַת מָארִד וְאָמַר לָהֶם: ״כָּל מִי מִכֶּם שֶׁיִּרְאֶה
בֶן-אָדָם יָבִיא אוֹתוֹ אֵלַי״. וּכְבָר הוֹדִיעָה הַגְּבִירָה שַׁמְסָה
אֶת אִמָּהּ שֶׁגָּ׳אנְשָׁאהּ לוֹהֵט בְּאַהֲבָתָהּ וְאָמְרָה לָהּ: ״אֵין
סָפֵק בַּדָּבָר שֶׁהוּא יָבוֹא אֵלֵינוּ, מִשּׁוּם שֶׁבְּשָׁעָה
שֶׁעַפְתִּי מֵעַל גַּג אַרְמוֹן אָבִיו, אָמַרְתִּי לוֹ: ״אִם אוֹהֵב
אַתָּה אוֹתִי בּוֹא אֶל טִירַת הָאֲבָנִים הַטּוֹבוֹת תַּכְּנִי״.
כְּשֶׁרָאָה גָ׳אנְשָׁאהּ אוֹתוֹ זֹהַר וָנֹגַהּ, שָׂם פָּנָיו כְּלַפָּיו,
לָדַעַת מַה הוּא. וּכְבָר שָׁלְחָה הַגְּבִירָה שַׁמְסָה לִפְנֵי כֵן
מְשָׁרֵת מִמְשָׁרְתֵי אָבִיהָ לְשֵׁם עֲבוֹדָה בִּסְבִיבַת הַר קַרְמוּס.
וּבְשָׁעָה שֶׁהָיָה אוֹתוֹ מְשָׁרֵת נוֹסֵעַ, רָאָה מֵרָחוֹק דְּמוּת
בֶּן-אָדָם. כְּשֶׁרָאָהוּ הִתְקָרֵב כְּלַפָּיו וְנָתַן לוֹ שָׁלוֹם.
פָּחַד גָ׳אנְשָׁאהּ מִפְּנֵי אוֹתוֹ מְשָׁרֵת, וְאוּלָם הֶחֱזִיר לוֹ
שָׁלוֹם. אָמַר לוֹ הַמְּשָׁרֵת: ״מַה שִּׁמְךָ?״ אָמַר לוֹ: ״שְׁמִי
גָ׳אנְשָׁאהּ – וּכְבָר תָּפַסְתִּי בַּת גִ׳נִּים, הַגְּבִירָה שַׁמְסָה
שְׁמָהּ, מִשּׁוּם שֶׁדָּבַק לִבִּי בְיָפְיָהּ וְחִנָּהּ. וְהָיִיתִי
אוֹהֵב אוֹתָהּ אַהֲבָה עֲצוּמָה. אַחַר-כָּךְ בָּרְחָה מִפָּנַי אַחֲרֵי
הִכָּנְסָהּ לְאַרְמוֹן אָבִי״. וְסִפֵּר לוֹ כָל מַה שֶּׁאֵרַע לוֹ
עִמָּהּ. וְהָיָה גָ׳אנְשָׁאהּ מְדַבֵּר אֶל הַמָּארִד כְּשֶׁהוּא בוֹכֶה.
כְּשֶׁהִתְבּוֹנֵן הַמְשָׁרֵת אֶל גָ׳אנְשָׁאהּ כְּשֶׁהוּא בוֹכֶה, שָׂרַף
אֶת לִבּוֹ וְאָמַר לוֹ: ״אַל תִּבְכֶּה, שֶׁכְּבָר הִגַּעְתָּ אֶל
מְבֻקָּשְׁךָ, וְדַע שֶׁהִיא אוֹהֶבֶת אוֹתְךָ אַהֲבָה עַזָּה. וּכְבָר
הוֹדִיעָה לְאָבִיהָ וְאִמָּהּ בִּדְבַר אַהֲבָתְךָ לָהּ, וְכָל מִי
שֶׁבַּטִּירָה אוֹהֲבִים אוֹתְךָ בִּגְלָלָהּ. תָּנוּחַ דַּעְתְּךָ
וְיֵרָגַע לְבָבְךָ״. נָשָׂא אוֹתוֹ הַמָּארִד עַל כְּתֵפָיו וְנָסַע
עִמּוֹ עַד שֶׁהִגִּיעַ לְטִירַת הַפְּנִינִים תַּכְּנִי. הָלְכוּ
הַמְבַשְּׂרִים אֶל הַמֶּלֶךְ שַׁהְלָאן וְאֶל הַגְּבִירָה שַׁמְסָה וְאֶל
אִמָּהּ מְבַשְּׂרִים אוֹתָם בְּבוֹא גָ׳אנְשָׁאהּ.


כְּשֶׁהֵבִיאוּ לָהֶם הַמְבַשְּׂרִים בְּשׂוֹרָה זוֹ שָׂמְחוּ שִׂמְחָה
עֲצוּמָה. צִוָּה הַמֶּלֶךְ שַׁהְלָאן אֶת כָּל הַמְשָׁרְתִים לָצֵאת
לִקְרַאת גָ׳אנְשָׁאהּ, וְרָכְבוּ הוּא וְכָל מְשָׁרְתָיו מִמִּשְׁפְּחוֹת
הָעִפְרִיתִים וְהַמָּארִדִים לְפָגְשׁוֹ.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמֶּלֶךְ שַׁהְלָאן וְכָל מְשָׁרְתָיו מִמִּשְׁפְּחוֹת
הָעִפְרִיתִים וְהַמָּארִדִים רָכְבוּ לִקְרַאת גָ׳אנְשָׁאהּ. כְּשֶׁקָּרַב
הַמֶּלֶךְ שַׁהְלָאן אֲבִי הַגְּבִירָה שַׁמְסָה אֶל גָ׳אנְשָׁאהּ,
חִבְּקוֹ. נָשַׁק גָ׳אנְשָׁאהּ אֶת יְדֵי הַמֶּלֶךְ שַׁהְלָאן. צִוָּה
הַמֶּלֶךְ לָתֵת לוֹ בֶגֶד-פְּאֵר יָקָר מִמֶּשִׁי, בַּעַל גְּוָנִים
שׁוֹנִים, רָקוּם בְּזָהָב וּמְשֻׁבָּץ בַּאֲבָנִים טוֹבוֹת. הִלְבִּישׁוֹ
אֶת הַכֶּתֶר שֶׁלֹּא רָאָה כְמוֹתוֹ אֶחָד מִמַּלְכֵי בְּנֵי-הָאָדָם.
צִוָּה לָתֵת לוֹ סוּס אַבִּיר מִסּוּסֵי מַלְכֵי הַשֵּׁדִים, וְרָכַב
עָלָיו, וְרָכְבוּ הַמְשָׁרְתִים לִימִינוֹ וְלִשְׂמֹאלוֹ, וְרָכְבוּ הוּא
וְהַמֶּלֶךְ בְּתַהֲלוּכָה עֲצוּמָה עַד שֶׁהִגִּיעוּ לְשַׁעַר הָאַרְמוֹן.
יָרַד הַמֶּלֶךְ וְיָרַד גָ׳אנְשָׁאהּ בְּאוֹתוֹ אַרְמוֹן, וְרָאָה אוֹתוֹ
אַרְמוֹן עָצוּם, קִירוֹתָיו בְּנוּיִים בָּאֲבָנִים-הַטּוֹבוֹת מִן
הָאֹדֶם וְאַבְנֵי מֶחְצָב יִקְרוֹת הָעֵרֶךְ. וּבַאֲשֶׁר לַבְּדֹלַח
וְהַפִּטְדָה וְהַזְּמָרַגְדִּין, הִנֵּה הָיוּ מְשֻׁבָּצִים בָּרִצְפָּה.
הָיָה מִשְׁתָּאֶה לָזֶה וּבוֹכֶה, וְהַמֶּלֶךְ וְאֵם הַגְּבִירָה שַׁמְסָה
מוֹחִים אֶת דִּמְעוֹתָיו וְאוֹמְרִים לוֹ: ״הֶרֶף מִבֶּכִי וְאַל תִּשָּׂא
דְאָגָה, וְדַע שֶׁכְּבָר הִגַּעְתָּ אֶל מְבֻקָּשְׁךָ״. כְּשֶׁהִגִּיעַ
אֶל תּוֹךְ תּוֹכֵי הַמָּקוֹם יָצְאוּ לִקְרָאתוֹ הַנְּעָרוֹת הַיָּפוֹת
וְהַנְּעָרִים וְהוֹשִׁיבוּהוּ בַמָּקוֹם הַיָּפֶה בְיוֹתֵר וְעָמְדוּ
בְשֵׁרוּתוֹ, כְּשֶׁהוּא נָבוֹךְ מִיָּפְיוֹ שֶׁל אוֹתוֹ מָקוֹם
וְקִירוֹתָיו שֶׁנִּבְנוּ מִכָּל מִינֵי הַמֶּחְצָב וְהָאֲבָנִים
הַטּוֹבוֹת יִקְרוֹת הָעֵרֶךְ. הִסְתַּלֵּק הַמֶּלֶךְ שַׁהְלָאן אֶל מְקוֹם
מוֹשָׁבוֹ וְצִוָּה עַל הַנְּעָרוֹת וְהַנְּעָרִים שֶׁיָּבִיאוּ אֶת
גָ׳אנְשָׁאהּ אֵלָיו שֶׁיֵּשֵׁב אֶצְלוֹ. לְקָחוּהוּ וְהִכְנִיסוּהוּ אֶצְלוֹ. קָם
הַמֶּלֶךְ לִקְרָאתוֹ וְהוֹשִׁיבוֹ עַל מוֹשָׁבוֹ לְצִדּוֹ. הֵבִיאוּ אֶת
הַשֻּׁלְחָנוֹת וְאָכְלוּ וְשָׁתוּ וְנָטְלוּ יְדֵיהֶם. וְאַחֲרֵי זֶה
נִגְּשָׁה אֵלָיו אִמָּהּ שֶׁל הַגְּבִירָה שַׁמְסָה וְנָתְנָה לוֹ שָׁלוֹם
וּבֵרְכָה אוֹתוֹ לְבוֹאוֹ וְאָמְרָה לוֹ: ״כְּבָר הִשַּׂגְתָּ אֶת
הַמַּטָּרָה אַחֲרֵי הַיְגִיעָה, וְנָמָה עֵינְךָ אַחֲרֵי הֲעִירָהּ.
וְהַתְּהִלָּה לֵאלֹהִים שֶׁיָּצָאתָ בְשָׁלוֹם״. הָלְכָה מִיָּד אֶל
בִּתָּהּ אֶל הַגְּבִירָה שַׁמְסָה וֶהֱבִיאָהּ אוֹתָהּ אֶל גָ׳אנְשָׁאהּ.
כְּשֶׁקָּרְבָה אֵלָיו הַגְּבִירָה שַׁמְסָה נָתְנָה לוֹ שָׁלוֹם
וְנָשְׁקָה אֶת שְׁתֵּי יָדָיו, וְהוֹרִידָה רֹאשָׁהּ בּוֹשָׁה מִפָּנָיו
וּמֵאִמָּהּ וְאָבִיהָ. וּבָאוּ אַחְיוֹתֶיהָ שֶׁהָיוּ עִמָּהּ בָּאַרְמוֹן
וְנָשְׁקוּ אֶת שְׁתֵּי יָדָיו וְנָתְנוּ לוֹ שָׁלוֹם. אָמְרָה לוֹ אֵם
הַגְּבִירָה שַׁמְסָה: ״בָּרוּךְ בּוֹאֲךָ, בְּנִי, וְאוּלָם בִּתִּי
שַׁמְסָה כְּבָר פָּגְעָה בִזְכוּתְךָ. אַל תִּשָּׂא עָלֶיהָ חֵטְא
בַּאֲשֶׁר עָשְׂתָה אִתְּךָ בְּגִינֵנוּ״. כְּשֶׁשָּׁמַע מִפִּיהָ דְבָרִים
אֵלֶּה צָעַק וְנָפַל מִתְעַלֵּף. תָּמַהּ הַמֶּלֶךְ עָלָיו. הִזְלִיפוּ
עַל פָּנָיו מֵי-וְרָדִים מְסוּכִים בְּמֹר וּמשֶׁק, וְהִתְעוֹרֵר,
וְהִסְתַּכֵּל בִּפְנֵי הַגְּבִירָה שַׁמְסָה וְאָמַר: ״הַתְּהִלָּה
לֵאלֹהִים אֲשֶׁר נָחַנִי אֶל מְבֻקָּשִׁי וְכִבָּה אִשִּׁי עַד שֶׁאֵין
עוֹד בְּלִבִּי אֵשׁ״. אָמְרָה לוֹ הַגְּבִירָה שַׁמְסָה: ״אַךְ שָׁלוֹם
לְךָ מִפְּנֵי הָאֵשׁ. וְאוּלָם רְצוֹנִי שֶׁתְּסַפֵּר לִי מַה שֶּׁאֵרַע
לְךָ אַחֲרֵי הִפָּרְדִי מֵעָלֶיךָ, וְכֵיצַד בָּאתָ לְמָקוֹם זֶה
אַף-עַל-פִּי שֶׁגַּם רֹב הַשֵּׁדִים אֵינָם יוֹדְעִים אֶת טִירַת
הָאֲבָנִים-הַטּוֹבוֹת תַּכְּנִי, וְאָנוּ פוֹרְקִים מֵעָלֵינוּ עֹל כָּל
הַמְּלָכִים, וְאֵין אֶחָד מַכִּיר אֶת הַדֶּרֶךְ לְמָקוֹם זֶה וְלֹא
שָׁמַע עַל אוֹדוֹתָיו״. הִגִּיד לָהּ כָּל מַה שֶּׁאֵרַע לוֹ וְכֵיצַד
בָּא. וְהוֹדִיעַ לָהֶם מַה שֶּׁאֵרַע לְאָבִיו עִם הַמֶּלֶךְ כָּפִיד,
וְסִפֵּר לָהֶם מַה שֶּׁסָּבַל מִן הַקְּשָׁיִים בַּדֶּרֶךְ וּמַה שֶׁרָאָה
מִן הַבַּלָּהוֹת וְהַזָּרוֹת, וְאָמַר לָהּ: ״כָּל זֶה הָיָה בַּעֲבוּרֵךְ
הַגְּבִירָה שַׁמְסָה״. אָמְרָה לוֹ אִמָּהּ19: ״כְּבָר הִשַּׂגְתָּ
מְבֻקָּשְׁךָ, וְהַגְּבִירָה שַׁמְסָה שִׁפְחָה לְךָ שֶׁאָנוּ נוֹתְנִים
לְךָ בְּמַתָּנָה״. כְּשֶׁשָּׁמַע כָּךְ שָׂמַח שִׂמְחָה עֲצוּמָה. אָמְרָה
לוֹ אַחֲרֵי זֶה: ״אִם יִרְצֶה אֱלֹהִים, הִנֵּה בַחֹדֶשׁ הַבָּא נַעֲרֹךְ
הַשִּׂמְחָה וְנַעֲשֶׂה אֶת הַחֲתוּנָה וְנַשִּׂיא אוֹתָהּ לְךָ וְתֵלֵךְ
עִמָּהּ אֶל אַרְצְךָ וְנִתֵּן לְךָ אֶלֶף מִן הָמָּארִד מִן
הַמְשָׁרְתִים, שֶׁאִלּוּ הָיִיתָ נוֹתֵן רְשׁוּת לַפָּחוּת שֶׁבָּהֶם
לַהֲרֹג אֶת הַמֶּלֶךְ כָּפִיד אוֹתוֹ וְאֶת עַמּוֹ, הָיָה עוֹשֶׂה זֹאת
בְּהֶרֶף-עַיִן אֶחָד. וּבְכָל תְּקוּפַת שָׁנָה נִשְׁלַח אֵלֶיךָ מַחֲנֶה
שֶׁאִם אַתָּה מְצַוֶּה אֶחָד מֵהֶם לְהַשְׁמִיד אֶת אוֹיְבֶיךָ כֻּלָּם,
הוּא מַשְׁמִידָם״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאִמָּהּ שֶׁל הַגְּבִירָה שַׁמְסָה אָמְרָה
לְגָ׳אנְשָׁאהּ: ״וּבְכָל תְּקוּפַת שָׁנָה נִשְׁלַח אֵלֶיךָ מַחֲנֶה
שֶׁאִם אַתָּה מְצַוֶּה אֶחָד מֵהֶם לְהַשְׁמִיד אֶת אוֹיְבֶיךָ כֻלָּם,
הוּא מַשְׁמִיד״. יָשַׁב הַמֶּלֶךְ שַׁהְלָאן עַל מוֹשַׁב-מַלְכוּתוֹ
וְצִוָּה אֶת רַבֵּי-הַמַּמְלָכָה לַעֲרֹךְ שִׂמְחָה עֲצוּמָה וּלְפָאֵר
אֶת הָעִיר שִׁבְעָה יָמִים עַל לֵילוֹתֵיהֶם. אָמְרוּ לוֹ: ״שָׁמַעְנוּ
וּכְמִצְוָתְךָ נַעֲשֶׂה״. הָלְכוּ מִיָּד וְנִגְּשׁוּ לְהָכִין הַהֲכָנוֹת
לַשִּׂמְחָה. וְהִמְשִׁיכוּ בַהֲכָנוֹת זְמַן שֶׁל שְׁנֵי חֳדָשִׁים.
וְאַחַר-כָּךְ עָרְכוּ חֲתוּנָה עֲצוּמָה לַגְּבִירָה שַׁמְסָה שֶׁלֹּא
הָיְתָה דֻגְמָתָהּ. הִכְנִיסוּ אֶת גָ׳אנְשָׁאה אֵצֶל הַגְּבִירָה
שַׁמְסָה, וְהִמְשִׁיךְ עִמָּהּ שְׁנָתַיִם בַּנְּעִימִים שֶׁבַּחַיִּים
וְתַעֲנוּגוֹתֵיהֶם וּמַאֲכָל וּמִשְׁתֶּה. אַחַר-כָּךְ אָמַר לַגְּבִירָה
שַׁמְסָה: ״הִנֵּה אָבִיךְ הִבְטִיחָנוּ שֶׁנֵּלֵךְ לְאַרְצִי וְשֶׁנֵּשֵׁב
שָׁם שָׁנָה וְכָאן שָׁנָה, וַהֲרֵי מָלְאָה שָׁנָה״. אָמְרָה לוֹ
הַגְּבִירָה שַׁמְסָה: ״שָׁמַעְתִּי וּכְמִצְוָתְךָ אֶעֱשֶׂה״.
כְּשֶׁהֶעֱרִיב הַיּוֹם נִכְנְסָה אֶל אָבִיהָ, וְסִפְּרָה לוֹ מַה
שֶּׁאָמַר גָ׳אנְשָׁאהּ. אָמַר לָהּ: ״שָׁמַעְתִּי וְכִדְבָרֵךְ אֶעֱשֶׂה.
וְאוּלָם הַמְתִּינוּ לִי עַד רֹאשׁ-חֹדֶשׁ כְּדֵי שֶׁאַצַיֵּד לָכֶם אֶת
הַמְשָׁרְתִים״. הוֹדִיעָה לְגָ׳אנְשָׁאהּ מַה שֶּׁאָמַר אָבִיהָ,
וְהֶאֶרִיכוּ אֶת רוּחָם עַד לַמּוֹעֵד שֶׁקָּבַע, וְאַחֲרֵי זֶה צִוָּה
הַמֶּלֶךְ שַׁהְלָאן אֶת הַמְשָׁרְתִים לָצֵאת לְשֵׁרוּתָהּ שֶׁל
הַגְּבִירָה שַׁמְסָה וְגָ׳אנְשָׁאהּ כְּשֶׁיְּלַוּוּ אוֹתָם לְאֶרֶץ
גָ׳אנְשָׁאהּ. וּכְבָר הֵכִין לָהֶם מוֹשַׁב מַלְכוּת נֶאְדָּרִי מִזָּהָב
אָדֹם מְשֻׁבָּץ פְּנִינִים וַאֲבָנִים יְקָרוֹת וּמֵעַל לוֹ אֹהֶל שֶׁל
מֶשִׁי יָרֹק מְפֻתָּח פִּתּוּחוֹ בְּכָל הַצְּבָעִים וּמְשֻׁבָּץ
בַּיְּקָרוֹת שֶׁבָּאֲבָנִים הַטּוֹבוֹת, הַמֵּבִיא בְּיָפְיוֹ לִידֵי
הִשְׁתָּאוּת אֶת הָרוֹאֶה אוֹתוֹ. עָלוּ הוּא וְהַגְּבִירָה שַׁמְסָה עַל
אוֹתוֹ מוֹשַׁב-מַלְכוּת. בָּחַר מִן הַמְשָׁרְתִים אַרְבָּעָה לָשֵׂאת אֶת
מוֹשַׁב-הַמַּלְכוּת, וְנָשְׂאוּ אוֹתוֹ וְהָיָה כָל אֶחָד מֵהֶם בְּצַד
מִצְּדָדָיו, וְגָ׳אנְשָׁאהּ וְהַגְּבִירָה שַׁמְסָה עָלָיו. נִפְרְדָה
מֵאִמָּהּ וּמֵאָבִיהָ וְאַחְיוֹתֶיהָ וּבְנֵי מִשְׁפַּחְתָּהּ, וְרָכַב
אָבִיהָ וְלִוָּה אוֹתָם. הִסִּיעוּ הַמְשָׁרְתִים אוֹתוֹ
מוֹשַׁב-מַלְכוּת, וְלֹא פָסְקוּ לִנְסֹעַ עִמָּם עַד חֲצוֹת הַיּוֹם.
הִנִּיחוּ הַמְשָׁרְתִים אֶת מוֹשַׁב-הַמַּלְכוּת וְחָנוּ וְנִפְרְדוּ זֶה
מִזֶּה. וְהָיָה הַמֶּלֶךְ שַׁהְלָאן מְצַוֶּה אֶת גָ׳אנְשָׁאהּ עַל דְּבַר
הַגְּבִירָה שַׁמְסָה וּמְצַוֶּה אֶת הַמְשָׁרְתִים עַל שְׁנֵיהֶם.
אַחַר-כָּךְ צִוָּה אֶת הַמְּשָׁרְתִים לָשֵׂאת אֶת מוֹשַׁב-הַמַּלְכוּת.
נִפְרְדָה הַגְּבִירָה שַׁמְסָה מֵאָבִיהָ, וּכְמוֹ כֵן נִפְרַד מִמֶּנּוּ
גָ׳אנְשָׁאהּ וְנָסְעוּ, וְחָזַר אָבִיהָ. וּכְבָר נָתַן לָהּ שְׁלשׁ
מֵאוֹת שְׁפָחוֹת מִן הַנְּעָרוֹת הַיָּפוֹת וְנָתַן לְגָ׳אנְשָׁאהּ שְׁלשׁ
מֵאוֹת מַמְלוּךְּ מִבְּנֵי הַשֵּׁדִים. נָסְעוּ בְאוֹתָהּ שָׁעָה אַחֲרֵי
שֶׁעָלוּ כֻלָּם עַל מוֹשַׁב-הַמַּלְכוּת, וְאַרְבַּעַת הַמְשָׁרְתִים
נָשְׂאוּ אוֹתוֹ, וְטָסוּ עִמּוֹ בֵין הַשָּׁמַיִם וּבֵין הָאָרֶץ. וְהָיוּ
עוֹבְרִים בְּכָל יוֹם מַהֲלַךְ שְׁלשִׁים חֹדֶשׁ, וְלֹא פָסְקוּ לִנְסֹעַ
בְּמַצָּב זֶה מֶשֶׁךְ זְמַן עֲשָׂרָה יָמִים. וְהָיָה בֵּין הַמְשָׁרְתִים
מְשָׁרֵת שֶׁהָיָה מַכִּיר אֶת אֶרֶץ כָּאבֻּל. וּכְשֶׁרָאָה אוֹתָהּ,
צִוָּה אוֹתָם לָרֶדֶת בָּעִיר הַגְּדוֹלָה שֶׁבְּאוֹתָהּ אֶרֶץ. וְהָיְתָה
אוֹתָהּ עִיר עִירוֹ שֶׁל הַמֶּלֶךְ טִיגְמוּס וְיָרְדוּ בָהּ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַשֵּׁדִים יָרְדוּ בְעִירוֹ שֶׁל הַמֶּלֶךְ טִיגְמוּס עִם
גָ׳אנְשָׁאהּ וְהַגְּבִירָה שַׁמְסָה. וּכְבָר נֶהֱדַף הַמֶּלֶךְ טִיגְמוּס
עַל-יְדֵי הָאוֹיֵב וּבָרַח מֵעִירוֹ וְהָיָה בִמְצוּקָה קָשָׁה, שֶׁהֵצִיק
לוֹ הַמֶּלֶךְ כָּפִיד. בִּקֵּשׁ רַחֲמִים מִמֶּנּוּ וְלֹא נָתַן לוֹ.
כְּשֶׁהִכִּיר הַמֶּלֶךְ טִיגְמוּס שֶׁאֵין לוֹ תַחְבּוּלָה לְהִנָצֵל מִן
הַמֶּלֶךְ כָּפִיד, בִּקֵּשׁ לְחַנֵּק אֶת20 עַצְמוֹ שֶׁיָּמוּת
וְיָנוּחַ לוֹ מֵאוֹתָם צָרָה וְיָגוֹן. קָם וְנִפְרָד מִן הַמִּשְׁנִים
וְהָאֶמִירִים וְנִכְנַס לְבֵיתוֹ לְהִפָּרֵד מִנָּשָׁיו. וְהָיוּ
תוֹשָׁבֵי מַמְלַכְתּוֹ שְׁרוּיִים בִּבְכִי וַאֲנָחָה וְאֵבֶל וּצְוָחָה.
וַעֲדַיִן הוּא בְכָךְ כְּשֶׁבָּאוּ הַמְּשָׁרְתִים שֶׁל הָאַרְמוֹן
שֶׁבְּתוֹךְ הַטִּירָה, וְצִוָּה אוֹתָם גָ׳אנְשָׁאהּ לְהוֹרִיד אֶת
מוֹשַׁב הַמַּלְכוּת בְּאֶמְצַע מְקוֹם מוֹשַׁב-הַמַּלְכוּת. עָשׂוּ כְפִי
שֶׁצִּוָּה אוֹתָם. יָרְדָה הַגְּבִירָה שַׁמְסָה עִם גָ׳אנְשָׁאהּ
וְהַנְּעָרוֹת וְהַמַּמְלוּכִּים, וּמָצְאוּ אֶת כָּל תּוֹשָׁבֵי הָעִיר
בְּמָצוֹר וּבְמָצוֹק וּבְצַעַר רָב. אָמַר גָ׳אנְשָׁאהּ לַגְּבִירָה
שַׁמְסָה: ״אֲהוּבַת-לִבִּי וְנַחַת-עֵינִי, הַבִּיטִי וּרְאִי אֶת אָבִי,
כֵּיצַד הוּא בָרָע שֶׁבַּמַּצָּבִים״. כְּשֶׁרָאֲתָה אֶת אָבִיו
וְתוֹשָׁבֵי מַמְלַכְתּוֹ בְמַצָּב זֶה, צִוְּתָה אֶת הַמְשָׁרְתִים
לְהַכּוֹת בַּצָּבָא שֶׁצָּרוּ עֲלֵיהֶם מַכָּה רַבָּה וְיַהַרְגוּם.


וְאָמְרָה לַמְּשָׁרְתִים: ״אַל תַּשְׁאִירוּ מֵהֶם עַד אֶחָד״. לָחַשׁ
גָ׳אנְשָׁאהּ בַּלָּאט אֶל מְשָׁרֵת מִן הַמְשָׁרְתִים גִּבּוֹרֵי-הַכֹּחַ,
קָרָאטָשׁ שְׁמוֹ, וְצִוָּהוּ שֶׁיָּבִיא אֶת הַמֶּלֶךְ כָּפִיד כָּבוּל
בִּכְבָלִים. נָסְעוּ הַמְשָׁרְתִים אֵלָיו וְנָטְלוּ אוֹתוֹ
מוֹשַׁב-מַלְכוּת עִמָּם, וְלֹא פָסְקוּ לִנְסֹעַ עַד שֶׁהִנִּיחוּ אֶת
מוֹשַׁב-הַמַּלְכוּת עַל הָאָרֶץ וְנָטוּ אֶת הָאֹהֶל עַל
מוֹשַׁב-הַמַּלְכוּת וְהִמְתִּינוּ עַד חֲצוֹת-הַלַּיְלָה. אַחַר-כָּךְ
הִתְנַפְּלוּ עַל הַמֶּלֶךְ כָּפִיד וּצְבָאוֹ וְהִתְחִילוּ הוֹרְגִים
אוֹתָם. הָיָה הָאֶחָד תּוֹפֵס עֲשָׂרָה אוֹ שְׁמוֹנָה כְּשֶׁהֵם עַל
גַּבֵּי הַפִּילִים וְטָס עִמָּם אֶל הָאֲוִיר וּמַשְׁלִיכָם, כְּשֶׁהֵם
נִקְרָעִים לִגְזָרִים בְּתוֹךְ הָאֲוִיר. וְהָיוּ אֲחָדִים מִן
הַמְשָׁרְתִים מַכִּים אֶת הַצָּבָא בְּמוֹטוֹת שֶׁל בַּרְזֶל. הָלַךְ
הַמְּשָׁרֵת שֶׁשְּׁמוֹ קָרָאטָשׁ מִיָּד אֶל אֹהֶל הַמֶּלֶךְ כָּפִיד
וְהִתְנַפֵּל עָלָיו, כְּשֶׁהוּא יוֹשֵׁב עַל כִּסֵּא מַלְכוּתוֹ וּתְפָסוֹ
וְטָס בּוֹ לָאֲוִיר, וְזָעַק מֵאֵימַת אוֹתוֹ מְשָׁרֵת. לֹא פָסַק לָטוּס
עִמּוֹ עַד שֶׁהִנִּיחוֹ עַל מוֹשַׁב-הַמַּלְכוּת לִפְנֵי גָ׳אנְשָׁאהּ,
צִוָּה אֶת אַרְבַּעַת הַמְשָׁרְתִים שֶׁיַּפְלִיגוּ עִם
מוֹשַׁב-הַמַּלְכוּת וְיָטוּסוּ בָּאֲוִיר. לֹא הִתְעוֹרֵר הַמֶּלֶךְ
כָּפִיד אֶלָּא כְּשֶׁרָאָה אֶת עַצְמוֹ בֵין הַשָּׁמַיִם וּבֵין הָאָרֶץ.
הָיָה סוֹפֵק עַל פָּנָיו וְתוֹהֶה מִזֶּה.


זֶהוּ מַה שֶּׁהָיָה מֵעִנְיַן הַמֶּלֶךְ כָּפִיד. וְאוּלָם בַּאֲשֶׁר
לַמֶּלֶךְ טִיגְמוּס, הִנֵּה כְשֶׁרָאָה אֶת בְּנוֹ, כִּמְעַט מֵת מִגֹּדֶל
הַשִּׂמְחָה וְצָעַק צְעָקָה גְדוֹלָה וְנָפַל מִתְעַלֵּף. הִזְלִיפוּ עַל
פָּנָיו מֵי-וְרָדִין. כְּשֶׁהִתְעוֹרֵר הִתְחַבְּקוּ הוּא וּבְנוֹ וּבָכָה
בְכִי רָב. וְלֹא יָדַע הַמֶּלֶךְ טִיגְמוּס, שֶׁהַמְּשָׁרְתִים עוֹסְקִים
בְּמִלְחָמָה בַמֶּלֶךְ כָּפִיד. אַחַר-כָּךְ קָמָה הַגְּבִירָה שַׁמְסָה,
וְנִגְּשָׁה עַד הַגִּיעָהּ אֶל הַמֶּלֶךְ טִיגְמוּס אָבִיו שֶׁל
גָ׳אנְשָׁאהּ. נָשְׁקָה אֶת שְׁתֵּי יָדָיו וְאָמְרָה לוֹ: ״אֲדוֹנִי,
עֲלֵה אֶל מְרוֹמֵי הָאַרְמוֹן וְהִסְתַּכֵּל בְּמִלְחֶמֶת מְשָׁרְתֵי אָבִי"".


עָלָה הַמֶּלֶךְ
אֶל מְרוֹמֵי הָאַרְמוֹן, וְיָשְׁבוּ הוּא וְהַגְּבִירָה שַׁמְסָה,
מִסְתַּכְּלִים בְּמִלְחֶמֶת הַמְּשָׁרְתִים, הַיְנוּ כְשֶׁהָיוּ מַכִּים
בַּצָּבָא לָאֹרֶךְ וְלָרֹחַב. וְהָיָה בָהֶם מִי שֶׁהָיָה נוֹטֵל מוֹט
בַּרְזֶל וּמַכֶּה בוֹ אֶת הַפִּיל, וְהָיָה הַפִּיל וְזֶה שֶׁעַל גַּבּוֹ
נִדְבָּקִים עַד שֶׁלֹּא הָיוּ יְכֹלִים לְהַבְחִין בֵּין הַפִּיל וּבֵין
הָאָדָם. וּמֵהֶם מִי שֶׁהָיָה בָא אֶל חֲבוּרָה כְּשֶׁהֵם בּוֹרְחִים,
וְצוֹעֵק בִּפְנֵיהֶם עַד שֶׁהָיוּ נוֹפְלִים מֵתִים. וּמֵהֶם מִי שֶׁהָיָה
תוֹפֵס בְּעֶרֶךְ עֶשְׂרִים פָּרָשִׁים וּמַפְלִיג אִתָּם אֶל הָאֲוִיר
וּמַשְׁלִיכָם לָאָרֶץ, עַד שֶׁהָיוּ נִקְרָעִים לִגְזָרִים. וְהָיָה כֵן
כְּשֶׁטִּיגְמוּס וְגָ׳אנְשָׁאהּ וְהַגְּבִירָה שַׁמְסָה מִסְתַּכְּלִים
בָּהֶם וּמִתְבּוֹנְנִים אֶל הַמִּלְחָמָה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וְעֶשְׂרִים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמֶּלֶךְ טִיגְמוּס וּבְנוֹ גָ׳אנְשָׁאהּ וְאִשְׁתּוֹ
הַגְּבִירָה שַׁמְסָה עָלוּ לְגַג הָאַרְמוֹן מִסְתַּכְּלִים מִשָּׁם
לְמִלְחֶמֶת הַשֵּׁדִים בְּצִבְאוֹת הַמֶּלֶךְ כָּפִיד. וְהָיָה גַם
הַמֶּלֶךְ כָּפִיד רוֹאֶה אוֹתָם, כְּשֶׁהוּא עַל מוֹשַׁב-הַמַּלְכוּת,
וּבוֹכֶה. לֹא פָסְקָה הַמִּלְחָמָה בִצְבָאוֹ מֶשֶׁךְ זְמַן שְׁנֵי
יָמִים, עַד שֶׁהִכְרִיתוּ אֶת הָאַחֲרוֹן שֶׁבָּהֶם. צִוָּה גָ׳אנְשָׁאהּ
אֶת הַמְּשָׁרְתִים לְהָבִיא אֶת מוֹשַׁב-הַמַּלְכוּת וְשֶׁיּוֹרִידוּ
אוֹתוֹ לָאָרֶץ בְּאֶמְצַע טִירַת הַמֶּלֶךְ טִיגְמוּס. וְצִוָּה עַל
מְשָׁרֵת, שִׁמְוָאל שְׁמוֹ, שֶׁיִּטֹּל אֶת הַמֶּלֶךְ וְיִכְבֹּל אוֹתוֹ
בְּשַׁלְשְׁלָאוֹת וּמַנְעוּלִים וְיַחֲבשׁ אוֹתוֹ בַמִּגְדָּל הַשָּׁחוֹר.


עָשָׂה שִׂמְוָאל מַה שֶּׁצִּוָּה עָלָיו. צִוָּה הַמֶּלֶךְ טִיגְמוּס
לְהַכּוֹת בְּתֻפִּים וְשָׁלַח אֶת הַמְבַשְּׂרִים אֶל אִמּוֹ שֶׁל
גָ׳אנְשָׁאהּ. הָלְכוּ וְהוֹדִיעוּ לָהּ שֶׁבְּנָהּ בָּא וְעָשָׂה
מַעֲשִׂים אֵלֶּה. שָׂמְחָה בְכָךְ וְרָכְבָה וּבָאָה. כְּשֶׁרָאָה אוֹתָהּ
גָ׳אנְשָׁאהּ אִמְּצָהּ אֶל לִבּוֹ וְנָפְלָה מִתְעַלֶּפֶת מֵרֹב שִׂמְחָה.
הִזְלִיפוּ עַל פָּנֶיהָ מֵי-וְרָדִים. כְּשֶׁהִתְעוֹרְרָה חִבְּקָה אוֹתוֹ
וּבָכְתָה בְרֹב עֲלִיצוּתָהּ. וּכְשֶׁנּוֹדַע לַגְּבִירָה שַׁמְסָה דְּבַר
בּוֹאָהּ, קָמָה וּבָאָה עַד שֶׁהִגִּיעָה אֵלֶיהָ וְנָתְנָה לָהּ שָׁלוֹם.
חִבְּקוּ זוֹ אֶת זוֹ שָׁעָה זְמַן וְיָשְׁבוּ לְשׂוֹחֵחַ. פָּתַח
הַמֶּלֶךְ טִיגְמוּס אֶת שַׁעֲרֵי הָעִיר וְשָׁלַח מְבַשְּׂרִים אֶל כָּל
הָאָרֶץ, וּבִשְּׂרוּ בָהּ הַמְבַשְּׂרִים, וּבָאוּ אֲלֵיהֶם הַמַּתּוֹת
וְהַמַּתָּנוֹת יִקְרוֹת הָעֵרֶךְ. וְהָיוּ הָאֶמִירִים וְהַצְּבָאוֹת
וְהַמְּלָכִים שֶׁל הָאֲרָצוֹת בָּאִים לָתֵת לוֹ שָׁלוֹם וּלְבָרֵךְ
אוֹתוֹ עַל אוֹתוֹ נִצָּחוֹן וְעַל בּוֹא בְנוֹ בְשָׁלוֹם. וְלֹא פָסְקוּ
בְמַצָּב זֶה כְּשֶׁבְּנֵי אָדָם בָּאִים אֲלֵיהֶם עִם מַתָּנוֹת וּמַתּוֹת
נֶאְדָּרוֹת בְּמֶשֶׁךְ זְמַן. עָרַךְ הַמֶּלֶךְ חֲתוּנָה גְדוֹלָה
לַגְּבִירָה שַׁמְסָה פַּעַם שְׁנִיָּה, וְצִוָּה לְפָאֵר אֶת הָעִיר,
וּלְסַדֵּר שִׂמְחַת גִּלּוּי הַצָּעִיף מֵעַל הַכַּלָּה לִבְנוֹ
בַּעֲדָיִים וּבְגָדִים מְפֹאָרִים. בָּא גָ׳אנְשָׁאהּ אֵלֶיהָ וְנָתַן
לָהּ מֵאָה שְׁפָחוֹת מִן הַנְּעָרוֹת הַיָּפוֹת לְשֵׁרוּתָהּ. לְיָמִים
אַחַר-כָּךְ פָּנְתָה הַגְּבִירָה שַׁמְסָה אֶל הַמֶּלֶךְ טִיגְמוּס
וְהֶעְתִּירָה לְפָנָיו בְּעַד הַמֶּלֶךְ כָּפִיד וְאָמְרָה לוֹ: ״שַׁחְרֵר
אוֹתוֹ שֶׁיַּחֲזֹר לְאַרְצוֹ, וְאִם תָּבוֹא מִמֶּנּוּ רָעָה, אֲנִי
מְצַוָּה עַל אֶחָד מִמְּשָׁרְתַי שְׁיַּחְטְפֶנּוּ וְיָבִיא אוֹתוֹ לְךָ״.


אָמַר לָהּ: ״שָׁמַעְתִּי וְכִדְבָרֵךְ אֶעֱשֶׂה״. צִוָּה אֶת שִׁמְוָאל
לְהָבִיא לְפָנָיו אֶת הַמֶּלֶךְ כָּפִיד. הֵבִיאוֹ בְּשַׁלְשְׁלָאוֹת
וּבְמַנְעוּלִים. כְּשֶׁבָּא אֵלָיו וְנָשַׁק אֶת הָאָרֶץ לְפָנָיו צִוָּה
הַמֶּלֶךְ לְהַתִּיר אוֹתוֹ מֵאוֹתָם הַמַּנְעוּלִים. הִתִּירוּהוּ מֵהֶם.
הִרְכִּיב אוֹתוֹ עַל סוּס פִּסֵּחַ וְאָמַר לוֹ: ״הִנֵּה הַמַּלְכָּה
שַׁמְסָה הֶעְתִּירָה בַעַדְךָ, לֵךְ אֵפוֹא לְאַרְצְךָ, וְאִם אַתָּה
חוֹזֵר לְזֶה שֶׁעָשִׂיתָ, אֲנִי שׁוֹלֵחַ אֵלֶיךָ מְשָׁרֵת מִן
הַמְשָׁרְתִים וְהוּא מְבִיאֲךָ״. נָסַע הַמֶּלֶךְ כָּפִיד לְאַרְצוֹ,
כְּשֶׁהוּא בָרָע שֶׁבַּמַּצָּב.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשִׁים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ כָּפִיד נָסַע לְאַרְצוֹ. כְּשֶׁהוּא בָרָע שֶׁבַּמַּצָּב.
יָשְׁבוּ גָ׳אנְשָׁאהּ הוּא וְאָבִיו וְהַגְּבִירָה שַׁמְסָה בַּנְּעִימִים
שֶׁבַּחַיִּים וְתַעֲנוּגוֹתֵיהֶם וּבְנֹעַם הָעֲלִיצוּת הַשְּׁלֵמָה.
וְסִפֵּר כָּל זֶה הַבָּחוּר הַיּוֹשֵׁב בֵּין שְׁנֵי הַקְּבָרִים
לְבֻּלוּקִיָּא. וְאָמַר לוֹ: ״וַהֲרֵי אֲנִי גָ׳אנְשָׁאהּ שֶׁרָאִיתִי כָל
זֶה, אָחִי בֻּלוּקִיָּא״. הִשְׁתָּאָה בֻּלוּקִיָּא לְסִפּוּרוֹ וְאָמַר
לוֹ בֻּלוּקִיָּא: ״אָחִי, וּמַה עִנְיַן שְׁנֵי קְבָרִים אֵלֶּה, וּמַה
סִּבַּת יְשִׁיבָתְךָ בֵּינֵיהֶם וּמַה סִּבַּת בְּכִיָּתְךָ?״ הֵשִׁיב לוֹ
וְאָמַר: ״דַּע בֻּלוּקִיָּא, שֶׁהָיִינוּ בַּנְּעִימִים שֶׁבַּחַיִּים
וְתַעֲנוּגוֹתֵיהֶם וּבְנֹעַם הָעֲלִיצוּת הַשְּׁלֵמָה. וְהָיִינוּ
עוֹמְדִים שָׁנָה בְאַרְצֵנוּ וְשָׁנָה בְטִירַת הָאֲבָנִים הַטּוֹבוֹת
תַּכְּנִי, וְלֹא הָיִינוּ נוֹסְעִים אֶלָּא כְשֶׁאָנוּ יוֹשְׁבִים עַל
מוֹשַׁב-הַמַּלְכוּת וְהַמְשָׁרְתִים נוֹשְׂאִים אוֹתוֹ וְטָסִים בּוֹ בֵין
הַשָּׁמַיִם וּבֵין הָאָרֶץ״. אָמַר לוֹ בֻּלוּקִיָּא: ״אָחִי, מֶה הָיָה
אֹרֶךְ הַשֶּׁטַח שֶׁבֵּין אוֹתָהּ טִירָה וּבֵין אַרְצְכֶם?״ אָמַר לוֹ:
״הָיִינוּ עוֹבְרִים בְּכָל יוֹם שֶׁטַח שֶׁל שְׁלשִׁים חֹדֶשׁ, וְהָיִינוּ
מַגִּיעִים אֶל הַטִּירָה בַעֲשָׂרָה יָמִים, וְלֹא פָסַקְנוּ מִכָּךְ
מֶשֶׁךְ שָׁנִים. אֵרַע שֶׁנָּסַעְנוּ כְמִנְהָגֵנוּ עַד שֶׁהִגַּעְנוּ
לְמָקוֹם זֶה, וְיָרַדְנוּ בוֹ בְמוֹשַׁב-הַמַּלְכוּת לְהִסְתַּכֵּל בְּאִי
זֶה. יָשַׁבְנוּ עַל חוֹף הַנָּהָר וְאָכַלְנוּ וְשָׁתִינוּ. אָמְרָה
הַגְּבִירָה שַׁמְסָה: ״רְצוֹנִי לִרְחַץ בְּיַם זֶה״. פָּשְׁטָה
שִׂמְלוֹתֶיהָ וּפָשְׁטוּ הַנְּעָרוֹת שִׂמְלוֹתֵיהֶן וְיָרְדוּ בַיָּם
וְשָׁטוּ בוֹ. הָלַכְתִּי אֶל חוֹף הַיָּם וְעָזַבְתִּי אֶת הַנְּעָרוֹת
מְשַׂחֲקוֹת בּוֹ עִם הַגְּבִירָה שַׁמְסָה. וְהִנֵּה הִכָּה אוֹתָהּ
בְּרַגְלָהּ סוּס עָצוּם מֵחַיּוֹת הַיָּם, מִתּוֹךְ כָּל הַנְּעָרוֹת.
צָעֲקָה וְנָפְלָה מִתְעַלֶּפֶת תֵּכֶף וּמִיָּד. עָלוּ הַנְּעָרוֹת מִן
הַיָּם בּוֹרְחוֹת אֶל הָאֹהֶל מִפְּנֵי אוֹתוֹ סוּס. אַחַר-כָּךְ נָשְׂאָה
אוֹתָהּ אַחַת הַנְּעָרוֹת וְהֵבִיאָהּ אוֹתָהּ אֶל הָאֹהֶל, כְּשֶׁהִיא
מֵתָה. כְּשֶׁרְאִיתִיהָ מֵתָה, נָפַלְתִּי מִתְעַלֵּף. הִזְלִיפוּ עַל
פָּנַי מַיִם. וּכְשֶׁהִתְעוֹרַרְתִּי בָכִיתִי עָלֶיהָ וְצִוִּיתִי אֶת
הָעוֹזְרִים שֶׁיִּקְּחוּ אֶת מוֹשַׁב הַמַּלְכוּת וְיוֹלִיכוּ אוֹתוֹ אֶל
מִשְׁפַּחְתָּהּ וְיוֹדִיעוּ אוֹתָהּ מַה שֶּׁאֵרַע לָהּ. הָלְכוּ אֶל
בְּנֵי מִשְׁפַּחְתָּהּ21 וְהוֹדִיעוּ אוֹתָם מַה שֶּׁאֵרַע לָהּ.
עָשׂוּ לָהּ אֵבֶל וּבִקְּשׁוּ לְקַחְתֵּנִי עִמָּם לְאַרְצָם. אָמַרְתִּי
לְאָבִיהָ: ״מְבַקֵּשׁ אֲנִי מִמְּךָ שֶׁתַּחְפֹּר לִי חֲפִירָה לְצַד
קִבְרָהּ, שֶׁאֶעֱשֶׂה אוֹתָהּ חֲפִירָה קֶבֶר לִי, שֶׁאִם אָמוּת אֶקָּבֵר
בּוֹ לְצִדָּהּ״. צִוָּה הַמֶּלֶךְ שַׁהְלָאן מְשָׁרֵת מִן הַמְשָׁרְתִים
עַל כָּךְ, וְעָשָׂה לִי מַה שֶּׁבִּקַּשְׁתִּי. הָלְכוּ מֵאֶצְלִי
וְהִנִּיחוּנִי כָאן נֶאֱנָח וּבוֹכֶה עָלֶיהָ. וְזֶהוּ סִפּוּרִי וְסִבַּת
יְשִׁיבָתִי בֵּין שְׁנֵי קְבָרִים אֵלֶּה״. אַחַר-כָּךְ נָשָׂא קוֹלוֹ
בִשְׁנֵי בָתֵּי-שִׁיר אֵלֶּה:


מֵאָז נִפְקַדְתְּ, שָׂרָתִי, הַבַּיִת לֹא בַיִת הוּא.


לֹא וָלֹא, וְלֹא אוֹתוֹ שָׁכֵן הַשָּׁכֵן הָרָצוּי,


וְלֹא הָרֵעַ כָּרַתִּי בְרִית אִתּוֹ כָּרוֹת,


בוֹ רֵעַ, וְלֹא הָאוֹרוֹת אוֹרוֹת.


כְּשֶׁשָּׁמַע בֻּלוּקִיָּא כָּל זֶה מִפִּי גָ׳אנְשָׁאהּ תָּמַהּ.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשִׁים וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבְּשָׁעָה שֶׁשָּׁמַע בֻּלוּקִיָּה כָּל זֶה מִפִּי גָ׳אנְשָׁאהּ,
תָּמַהּ וְאָמַר: ״חֵי-אֱלֹהִים, מְדַמֶּה הָיִיתִי שֶׁסִּיַּרְתִּי
וְשׁוֹטַטְתִּי בְּכָל הָאָרֶץ, וְעַכְשָׁו שָׁכַחְתִּי כָל מַה
שֶּׁרָאִיתִי מִתּוֹךְ זֶה שֶׁשָּׁמַעְתִּי מִסִּפּוּרְךָ״. אַחַר-כָּךְ
אָמַר לְגָ׳אנְשָׁאהּ: ״מְבַקֵּשׁ אֲנִי מֵחַסְדְּךָ וְטוּבְךָ, אָחִי,
שֶׁתּוֹרֵינִי דֶרֶךְ שֶׁאֵצֵא בָהּ בְּשָׁלוֹם״. הֶרְאָה לוֹ דֶרֶךְ.
נִפְרַד מִמֶּנּוּ וְנָסַע.


וְכָל הַדְּבָרִים הָאֵלֶּה מְסַפֵּר הַנָּחָשׁ מֶלֶךְ הַנְּחָשִׁים
לְחָאסִבּ כַּרִים אַלדִּין, אָמַר לוֹ חָאסִבּ כָּרִים אַלדִּין: ״כֵּיצַד
נוֹדְעוּ לְךָ דְבָרִים אֵלֶּה?״ אָמַר לוֹ: ״דַּע לְךָ, חָאסִבּ,
שֶּׁשָׁלַחְתִּי נָחָשׁ גָדוֹל לְאֶרֶץ מִצְרַיִם לִפְנֵי חָמֵשׁ
וְעֶשְׂרִים שָׁנָה. וְשָׁלַחְתִּי בְיָדוֹ מִכְתַּב שְׁלוֹמוֹת
לְבֻלוּקִיָּא לְהוֹבִילוֹ אֵלָיו. הָלַךְ אוֹתוֹ נָחָשׁ וְהוֹלִיכוֹ
לְבִתּוֹ בִּנְתְּ שֻׁמוּךְ22 שֶׁהָיְתָה לוֹ בַת בְּאֶרֶץ מִצְרַיִם.
נָטְלָה מִכְתָּב זֶה וְנָסְעָה עַד שֶׁהִגִּיעָה לְמִצְרַיִם, וְשָׁאֲלָה
בְנֵי-אָדָם עַל דְּבַר בֻּלוּקִיָּא וְהִנְחוּ אוֹתָהּ אֵלָיו.
כְּשֶׁבָּאָה וְרָאֲתָה אוֹתוֹ נָתְנָה לוֹ שָׁלוֹם וּמָסְרָה לוֹ אוֹתוֹ
מִכְתָּב. קָרָא אוֹתוֹ וְהֵבִין עִנְיָנוֹ. אָמַר לַנָּחָשׁ: ״כְּלוּם
בָּאתָ מֵאֵצֶל מֶלֶךְ הַנְּחָשִׁים?״ אָמְרָה לוֹ: ״הֵן״. אָמַר לָהּ:
״רְצוֹנִי לָלֶכֶת אִתָּךְ אֶל מֶלֶךְ הַנְּחָשִׁים, שֶׁעִנְיָן לִי
אֶצְלוֹ״. אָמְרָה לוֹ: ״שָׁמַעְתִּי וְחֶפְצְךָ אֲמַלֵּא״. נָטְלָה אוֹתוֹ
וְנָסְעָה עִמּוֹ אֶל בִּתָּהּ וְנָתְנָה לָּהּ שָׁלוֹם וְנִפְרְדָה
מִמֶּנָּה וְיָצְאָה מֵאֶצְלָהּ וְאָמְרָה לוֹ: ״עֲצֹּם עֵינֶיךָ״. עָצַם
אֶת עֵינָיו וּפָתַח אוֹתָן, וְהִנֵּה הוּא בָהָר שֶׁאֲנִי בוֹ. הָלְכָה
עִמוֹ אֶל הַנָּחָשׁ שֶׁנָּתַן לָה אֶת הַמִּכְתָּב וְנָּתְנָה לוֹ
שָׁלוֹם. אָמַר לָהּ: ״כְּלוּם מָסַרְתָּ אֶת הַמִּכְתָּב לְבֻּלוּקִיָּא?״
אָמְרָה לוֹ: ״הֵן, מְסַרְתִּיו וּכְבָר בָּא עִמִּי, וַהֲרֵי הוּא״.
נִגַּשׁ בֻּלוּקִיָּא וְנָתַן שָׁלוֹם לְאוֹתוֹ נָחָשׁ וְשָׁאַל אוֹתוֹ עַל
דְּבַר מֶלֶךְ הַנְּחָשִׁים. אָמַר לוֹ: ״הָלַךְ אֶל הַר קָאף עִם
גְּדוּדָיו וּצְבָאוֹ. וּכְשֶׁתָּבוֹא עֵת הַקַּיִץ יַחֲזֹר לְאֶרֶץ זוֹ.
וּבְכָל פַּעַם שֶׁהוּא הוֹלֵךְ לְהַר קָאף, הוּא מַנִּיחֵנִי בִמְקוֹמוֹ
עַד שֶׁיָּבוֹא וְאִם יֵשׁ לְךָ עִנְיָן אֲמַלֵּא אוֹתוֹ לְךָ״. אָמַר לָהּ
בֻּלוּקִיָּא: ״מְבַקֵּשׁ אֲנִי מִמְּךְ שֶׁתַּרְאִי לִי אֶת הַצְמָחִים
שֶׁכָּל23 מִי שֶׁכּוֹתֵשׁ אוֹתָם וְשׁוֹתֶה מֵימָם לֹא יֶחְלֶה וְלֹא
יִזְקַן וְלֹא יָמוּת״. אָמַר לוֹ אוֹתוֹ נָחָשׁ: ״אֵינִי מְבִיאוֹ כָּל
עוֹד אֵין אַתָּה מְסַפֵּר לִי מַה שֶּׁאֵרַע לְךָ אַחֲרֵי שֶׁנִּפְרַדְתָּ
מִמֶלֶךְ הַנְּחָשִׁים כְּשֶׁהָלַכְתָּ אַתָּה וְעַפְפָאן אֶל קִבְרוֹ שֶׁל
הָאָדוֹן שְׁלֹמֹה״. שָּׂח לוֹ בֻּלוּקִיָּא סִפּוּרוֹ מֵרֵאשִׁיתוֹ וְעַד
אַחֲרִיתוֹ, וְהִגִּיד לוֹ מַה שֶּׁאֵרַע לְגָ׳אנְשָׁאהּ, וְסִפֵּר לוֹ
סִפּוּרוֹ, אַחַר כָּךְ אָמַר לוֹ: ״מַלֵּא לִי בַקָּשָׁתִי שֶׁאֵלֵךְ
לְאַרְצִי״. אָמַר לוֹ הַנָּחָשׁ: ״נִשְׁבָּע אֲנִי בַאֲמִתּוּת הָאָדוֹן
שְׁלֹמֹה, שֶׁאֵין אֲנִי מַכִּיר אֶת הַדֶּרֶךְ לְאוֹתוֹ עֵשֶׂב״. צִוָּה
אֶת הַנָּחָשׁ שֶׁהֵבִיא אוֹתוֹ וְאָמַר לוֹ: ״לַוֵּה אוֹתוֹ לְאַרְצוֹ״.
אָמַר לוֹ: ״שָׁמַעְתִּי וְכִפְקֻדָּתְךָ אֶעֱשֶׂה״. אָמַר לוֹ: ״עֲצֹם אֶת
עֵינֶיךָ״. עָצַּם אֶת עֵינָיו וּפְתָחָן וְרָאָה אֶת עַצְּמוֹ בְּהַר
אַלְמֻקַטָּם24. הָלַךְ עַד שֶׁהִגִּיעַ לְדִירָתוֹ. כְּשֶׁחָזַר מֶלֶךְ
הַנְּחָשִׁים מֵהַר קָאף פָּנָה אֵלָיו הַנָּחָשׁ שֶׁהִפְקִידוֹ בִמְקוֹמוֹ
וְנָתַן לוֹ שָׁלוֹם וְאָמַר לוֹ: ״בֻּלוּקִיָּא שׁוֹלֵחַ לְךָ
שְׁלוֹמוֹת״, וְסִפֵּר לוֹ כָּל מַה שֶׁהִגִּיד לוֹ בֻּלוּקִיָּא מִמַּה
שֶׁרָאָה בִנְסִיעָתוֹ וּבִדְבַר פְּגִישָׁתוֹ עִם גָ׳אנְשָׁאהּ.
אַחַר-כָּךְ אָמַר מֶלֶךְ הַנְּחָשִׁים לְחָאסִבּ אַלדִּין: ״וְהוּא זֶה
שֶׁמָסַר לִי דְּבָרִים אֵלֶּה, חָאסִבּ״. אָמַר לוֹ חָאסִבּ: ״מֶלֶךְ
הַנְּחָשִׁים, סַפֵּר לִי מַה שֶּׁאֵרַע לְבֻלוּקִיָּא כְּשֶׁחָזַר
לְמִצְרַיִם״. אָמַר לוֹ: ״דַּע, חָאסִבּ, שֶׁבֻּלוּקִיָּא כְּשֶׁנִּפְרַד
מִגָ׳אנְשָׁאהּ נָסַע לֵילוֹת וְיָמִים עַד שֶׁהִגִּיעַ לְיַם עָצוּם.
מָשַׁח אֶת רַגְלָיו בַּמַּיִם שֶׁעִמוֹ וְהָלַךְ עַל פְּנֵי הַמַּיִם עַד
שֶׁהִגִּיעַ לְאִי שֶׁבּוֹ עֵצִים וּנְהָרוֹת וּפֵרוֹת, כְּאִלּוּ הוּא
גַן-עֵדֶן וְשׁוֹטֵט בְּאוֹתוֹ אִי וְרָאָה אִילָן גָּדוֹל שֶׁעָלָיו
כְּמִפְרְשֵׂי הַסְּפִינוֹת. קָרַב לְאוֹתוֹ עֵץ וְרָאָה תַחְתָּיו
שֻׁלְחָן פָּרוּשׂ וּבוֹ כָל הַמִּינִים הַמְפֹאָרִים מִן הַמַּאֲכָל.
וְרָאָה עַל אוֹתוֹ אִילָן עוֹף גָּדוֹל מִפְּנִינִים וּזְמָרַגְדִין יָרֹק
וְרַגְלָיו כֶּסֶף וּמַקּוֹרוֹ אֹדֶם וְנוֹצָתוֹ מִן הַמַתָּכוֹת יִקְרוֹת
הָעֵרֶךְ, וְהוּא מְשַׁבֵּחַ אֶת אֱלֹהִים יִתְעַלֶּה וּמִתְפַּלֵּל עַל
מְחַמָד, יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם.


הִרְגִּישָׁה שַׁהַרָזָאד, בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ מֵאוֹת
וּשְׁלשִׁים וּשְׁנַיִם, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבֻּלוּקִיָּא, כְּשֶׁהִגִּיעַ לְאוֹתוֹ אִי, מָצָא אוֹתוֹ כְגַן עֵדֶן,
וְהָיָה מְשׁוֹטֵט בּוֹ וְרָאָה דְבָרִים מַפְלִיאִים וּבְתוֹכָם גַּם אֶת
הָעוֹף, גֵּווֹ פְּנִינִים וּזְמָרַגְדִּין יָרֹק וְנוֹצָתוֹ מִן
הַמַתָּכוֹת יִקְרוֹת הָעֵרֶךְ, וְהוּא מְשַׁבֵּחַ אֶת אֱלֹהִים
וּמִתְפַּלֵּל עַל מְחַמָּד יִתְפַּלֵּל אֱלֹהִים עָלָיו וְיָשֵׂם לוֹ
שָׁלוֹם. כְּשֶׁרָאָה בְּלוּקִיָּא אוֹתוֹ עוֹף גָּדוֹל אָמַר לוֹ: ״מִי
אַתָּה, וּמָה עִנְיָנְךָ?״ אָמַר לוֹ: מֵעוֹפוֹת גַּן-עֵדֶן אֲנִי. וְדַע,
אָחִי, שֶׁאֱלֹהִים יִתְעַלֶּה הוֹצִיא אֶת אָדָם מִגַּן-עֵדֶן וְהוֹצִיא
עִמוֹ אַרְבָּעָה עָלִים שֶׁהִתְכַּסָּה בָּהֶם וְנָפְלוּ לָאָרֶץ. אָכְלָה
אֶחָד מֵהֶם הַתּוֹלָעַת וְנַעֲשָׂה מֵהֶם הַמֶּשִׁי וְאָכְלוּ אֶת
הַשֵּׁנִי הַצְּבָאִים וְנַעֲשָׂה מִמֶּנּוּ הַמֹּשֶׁק, וְאֶת
הַשְּׁלִישִׁי אָכְלוּ הַדְּבוֹרִים וְנַעֲשָׂה מִמֶּנּוּ הַדְּבַשׁ.
וְהָרְבִיעִי נָפַל בְּהֹדּוּ וְנַעֲשׂוּ מִמֶּנּוּ הַבְּשָׂמִים. וְאוּלָם
בַּאֲשֶׁר לִי, הֲרֵי תַרְתִי בְּכָל הָאָרֶץ, עַד שֶׁמִּנָּה לִי אֱלֹהִים
בְּחַסְדּוֹ מָקוֹם זֶה וְעָמַדְתִּי בוֹ. וּבְכָל לֵיל שִׁשִּׁי וּבְיוֹם
שִׁשִּׁי בָּאִים הַקְּדוֹשִׁים וּגְדוֹלֵי הַדָּת שֶׁבָּעוֹלָם לְמָקוֹם
זֶה וּמְבַקְּרִים אוֹתוֹ וְאוֹכְלִים מִמַּאֲכָל זֶה, וְהוּא הַכִּבּוּד
לָאוֹרְחִים שֶׁמְכַבֵּד אוֹתָם בּוֹ אֱלֹהִים יִתְעַלֶּה בְכָל לֵיל
שִׁשִּׁי וְיוֹמוֹ. אַחַר כָּךְ יוּסַר הַשֻּׁלְחָן אֶל גַּן-עֵדֶן וְלֹא
יִגָרַע מִמֶּנּוּ וְלֹא יִשְׁתַּנֶּה״. אָכַל בֻּלוּקִיָּא, וּכְשֶׁגָּמַר
לֶאֱכֹל הוֹדָה לֵאלֹהִים יִתְעַלֶּה. וְהִנֵּה אַלְכִ׳צְ׳ר25 עָלָיו
הַשָּׁלוֹם קָרֵב וּבָא. קָם בֻּלוּקִיָּא לִקְרָאתוֹ וְנָתַן לוֹ שָׁלוֹם
וּבִקֵּשׁ לָלֶכֶת. אָמַר לוֹ הָעוֹף: ״שֵׁב בֻּלוּקִיָּא, לִפְנֵי
אַלְכִ׳צְ׳ר עָלָיו הַשָּׁלוֹם״. יָשַׁב בֻּלוּקִיָּא. אָמַר לוֹ
אַלְכִ׳צְ׳ר, עָלָיו הַשָּׁלוֹם: ״הַגֵּד לִי עִנְיָנְךָ וְסַפֵּר לִי
סִפּוּרְךָ״. הִגִּיד לוֹ בֻּלוּקִיָּא כָל מַה שֶּׁאֵרַע לוֹ מֵרֵאשִׁית
וְעַד אַחֲרִית, עַד שֶׁבָּא וְהִגִּיע לַמָּקוֹם שֶׁהוּא יוֹשֵׁב בוֹ
לִפְנֵי אַלְכִ׳צְ׳ר. אַחַר כָּךְ אָמַר לוֹ: ״אֲדוֹנִי, מַה מִדַּת
הַדֶּרֶךְ מִכָּאן לְמִצְרַיִם?״ אָמַר לוֹ: מַהֲלַךְ חָמֵשׁ וְתִשְׁעִים
שָׁנָה״. כְּשֶׁשָּׁמַע בֻּלוּקִיָּא דְבָרִים אֵלֶּה בָּכָה וְנָפַל עַל
יַד אַלְכִ׳צְ׳ר וּנְשָׁקָהּ וְאָמַר לוֹ: ״הַצִּילֵנִי מִמְּקוֹם נֶכֶר
זֶה, וּשְׂכָרְךָ עַל אֱלֹהִים יִתְעַלֶּה, שֶׁצָּפוּי26 אֲנִי לְמִיתָה
וְלֹא נִשְׁאֲרָה לִי תַחְבּוּלָה״. אָמַר לוֹ אַלְכִ׳צְ׳ר: ״הִתְפַּלֵּל
אֶל אֱלֹהִים יִתְעַלֶּה, שֶׁיִּתֵּן לִי רְשׁוּת לְהוֹבִילְךָ לְמִצְרַיִם
לִפְנֵי שֶׁתָּמוּת״. בָּכָה בֻּלוּקִיָּא וְהֶעְתִּיר לֵאלֹהִים
יִתְעַלֶּה, וְקִבֵּל אֱלֹהִים אֶת תְּפִלָּתוֹ, וְהִשְׁרָה רוּחוֹ עַל
אַלְכִ׳צְ׳ר עָלָיו הַשָּׁלוֹם, לֵאמֹר לוֹ, שֶׁיּוֹלִיכֶנּוּ אֶל
מִשְׁפַּחְתּוֹ. אָמַר אַלְכִ׳צְ׳ר עָלָיו הַשָּׁלוֹם לְבֻלוּקִיָּא:
״הָרֵם רֹאשְׁךָ שֶׁכְּבָר קִבֵּל אֱלֹהִים תְּפִילָתְךָ וְהִשְׁרָה עָלַי
רוּחוֹ לֵאמֹר לִי שֶׁאוֹבִילְךָ לְמִצְרַיִם. דְּבַק בִּי וּתְפֹס אוֹתִי
בִשְׁתֵּי יָדֶיךָ וַעֲצֹם אֶת עֵינֶיךָ״. דָּבַק בֻּלוּקִיָּא
בְּאַלְכִ׳צְ׳ר עָלָיו הַשָּׁלוֹם, וְהֶחֱזִיק בּוֹ בִשְׁתֵּי יָדָיו
וְעָצַם אֶת עֵינָיו. צָעַד אַלְכִ׳צְ׳ר צַעַד אֶחָד וְאָמַר
לְבֻלוּקִיָּא: ״פְּקַח אֶת עֵינֶיךָ״. פָּקַח עֵינָיו, וְרָאָה אֶת
עַצְמוֹ עוֹמֵד עַל שַׁעַר מְעוֹנוֹ. פָּנָה לְהִפָּרֵד מִן אַלְכִ׳צְ׳ר,
עָלָיו הַשָּׁלוֹם, וְלֹא מָצָא מִמֶּנּוּ סִימָן.


הִרְגִּישָׁה
שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה
לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ מֵאוֹת
וּשְׁלשִׁים וּשְׁלשָׁה, אָמְרָה: שָׁמַעְתִּי הַמֶּלֶךְ הַמְאֻשָּׁר,
שֶׁבֻּלוּקִיָּא פָּקַח אֶת עֵינָיו, כְּשֶׁהֵבִיאוֹ אַלְכִ׳צְ׳ר, עָלָיו
הַשָּׁלוֹם, לִפְנֵי שַׁעַר מְעוֹנוֹ, וּבִקֵּשׁ לְהִפָּרֵד מִמֶּנּוּ,
וְלֹא מָצָא מִמֶּנּוּ סִימָן. נִכְנַס לְבֵיתוֹ. כְּשֶׁרָאֲתָה אוֹתוֹ
אִמוֹ, צָעֲקָה צְעָקָה גְדוֹלָה וְהִתְעַלְּפָה מִגֹּדֶל הַשִּׂמְחָה.
הִזְלִיפוּ עַל פָּנֶיהָ מַיִם, עַד שֶׁהִתְעוֹרְרָה. כְּשֶׁהִתְעוֹרְרָה
חִבְּקָה אוֹתוֹ וּבָכְתָה בְכִי רַב. וְהָיָה בֻּלוּקִיָּא פַּעַם בּוֹכֶה
וּפַעַם צוֹחֵק. בָּאוּ אֵלָיו בְּנֵי-מִשְׁפַּחְתּוֹ וּקְרוֹבָיו וְכָל
חֲבֵרָיו, וְהָיוּ מְבָרְכִים אוֹתוֹ לְבוֹאוֹ לְשָׁלוֹם. וְנָפוֹצָה
הַשְׁמוּעָה בָּאָרֶץ וּבָאוּ אֵלָיו מַתָּנוֹת מִכָּל הַמְּחוֹזוֹת
וְהִכּוּ בַתֻּפִּים וְצִפְצְפוּ בַצַּפְצָפוֹת וְשָׂמְחוּ שִׂמְחָה
גְּדוֹלָה. אַחַר-כָּךְ סִפֵּר זֶה לָהֶם בֻּלוּקִיָּא סִפּוּרוֹ וְהִגִּיד
לָהֶם כָּל מַה שֶּׁקָּרָה לוֹ, וְכֵיצַד הֵבִיאוֹ אַלְכִ׳צְ׳ר וְהוֹלִיכוֹ
עַד שַׁעַר מְעוֹנוֹ. הִשְׁתָּאוּ עַל כָּךְ וּבָכוּ עַד27 שֶׁנִּלְאוּ
לִבְכּוֹת.


וְכָל זֶה סִפֵּר מֶלֶךְ הַנְּחָשִׁים לְחָאסִבּ כַּרִים אַלדִּין.
הִתְפַּלֵּא חָאסִבּ כַּרִים אַלדִּין מִזֶּה וּבָכָה בְכִי רַב. אָמַר
לְמֶלֶךְ הַנְּחָשִׁים: ״רְצוֹנִי לָלֶכֶת לְאַרְצִי״. אָמַר לוֹ מֶלֶךְ
הַנְּחָשִׁים: ״חוֹשֵׁשׁ אֲנִי, חָאסִבּ, שֶׁכְּשֶׁתַּגִּיעַ לְאַרְצְךָ
תָּפֵר אֶת הַבְּרִית וּתְחַלֵּל אֶת הַשְּׁבוּעָה שֶׁנִּשְׁבַּעְתָּ,
וְתִכָּנֵס לְבֵּית-הַמֶּרְחָץ. נִשְׁבַּע לוֹ שְׁבוּעָה שְׁנִיָּה,
חֲמוּרָה, שֶׁלֹּא יִכָּנֵס לְבֵית-הַמֶּרְחָץ כָּל יְמֵי חַיָּיו. צִוָּה
עַל נָחָשׁ וְאָמַר לוֹ: ״הוֹצֵא אֶת חָאסִבּ כַּרִים אַלדִּין אֶל פְּנֵי
הָאָרֶץ״. נָטַל אוֹתוֹ הַנָּחָשׁ וְנָסַע עִמּוֹ מִמָּקוֹם לְמָקוֹם עַד
שֶׁהוֹצִיאוֹ מֵעַל לִפְנֵי הָאֲדָמָה מִפֶּתַח בְּאֵר עֲזוּבָה. הָלַךְ
עַד שֶׁהִגִּיעַ לָעִיר וְהָלַךְ לִמְעוֹנוֹ. וְהָיָה זֶה בְסוֹפוֹ שֶׁל
יוֹם בִּשְׁעַת דִּמְדּוּמֵי חַמָּה. דָּפַק בַּשַּׁעַר וְיָצְאָה אִמּוֹ
וּפָתְחָה אֶת הַדֶּלֶת וְרָאֲתָה אֶת בְּנָהּ עוֹמֵד. כְּשֶׁרָאֲתָה
אוֹתוֹ צָעֲקָה מֵרֹב שִׂמְחָתָהּ, וְהִפִּילָה עַצְמָהּ עָלָיו וּבָכְתָה.
כְּשֶׁשָּׁמְעָה אִשְׁתּוֹ בִכְיָה, יָצְאָה אֵלֶיהָ וְרָאֲתָה אֶת
בַּעֲלָהּ. אָמְרָה לוֹ שָׁלוֹם וְנָשְׁקָה אֶת שְׁתֵּי יָדָיו וְשָׂמְחוּ
זֶה בְזוֹ שִׂמְחָה עֲצוּמָה. וְנִכְנְסוּ לַבַּיִת. כְּשֶׁיָּשַׁב נָכוֹן
עַל מְקוֹמוֹ, יוֹשֵׁב בֵּין בְּנֵי-מִשְׁפַּחְתּוֹ, שָׁאַל בִּדְבַר
חוֹטְבֵי הָעֵצִים שֶׁהָיוּ חוֹטְבִים עֵצִים עִמּוֹ וְהָלְכוּ
וְהִנִּיחוּהוּ בַבּוֹר. אָמְרָה לוֹ אִמּוֹ: ״הֵם בָּאוּ אֵלַי וְאָמְרוּ
לִי: ״בְּנֵךְ, אָכַל אוֹתוֹ זְאֵב בַּנַּחַל״. וּכְבָר נַעֲשׂוּ סוֹחֲרִים
וּבַעֲלֵי מַמְלוּכִּים וַחֲנוּיוֹת, וְרָחַב לָהֶם עוֹלָמָם, וְהֵם
מְבִיאִים לִי בְכָל יוֹם מַאֲכָל וּמַשְׁקֶה. וְזֶה מַעֲשָׂם עַד
עַכְשָׁיו״. אָמַר לְאִמוֹ: ״לְמָחָר לְכִי אֲלֵיהֶם וְאִמְרִי לָהֶם:
״כְּבָר בָּא חָאסִבּ כַּרִים אַלדִּין מִנְּסִיעָתוֹ. בּוֹאוּ אֵפוֹא
וְקַבְּלוּ פָנָיו וּתְנוּ לוֹ שָׁלוֹם“. כְּשֶׁהֵאִיר הַבֹּקֶר הָלְכָה
אִמּוֹ לְבָתֵּיהֶם שֶׁל חוֹטְבֵי-הָעֵצִים וְאָמְרָה לָהֶם מַה
שֶּׁצִּוָּה עָלֶיהָ בְנָהּ. כְּשֶׁשָּׁמְעוּ חוֹטְבֵי-הָעֵצִים דְּבָרִים
אֵלֶּה נִשְׁתַּנּוּ צִבְעֵיהֶם וְאָמְרוּ לָהּ: ״שָׁמַעְנוּ וְכִדְבָרֵךְ
נַעֲשֶׂה״ וּכְבָר נָתַן לָהּ כָּל אֶחָד מֵהֶם חֲלִיפַת-בְּגָדִים שֶׁל
מֶשִׁי רְקוּמָה בְּזָהָב, וְאָמְרוּ לָהּ: ״תְּנִי זֶה לִבְנֵךְ
שֶׁיִּלְבְּשֶׁנּוּ, וְאִמְרִי לוֹ: ״לְמָחָר הֵם בָּאִים אֶצְלֶךָ”.
אָמְרָה לָהֶם: ״שָׁמַעְתִּי וּכְמִצְוַתְכֶם אֶעֱשֶׂה״. חָזְרָה מֵאֶצְלָם
אֶל בְּנָהּ, וְהוֹדִיעָה לוֹ הַדָּבָר, וְנָתְנָה לוֹ מַה שֶּׁנָּתְנוּ
לָהּ.


זֶהוּ מַה שֶּׁהָיָה מֵעִנְיַן חָאסִבּ כַּרִים אַלדִּין. וְאוּלָם
בַּאֲשֶׁר לְחוֹטְבֵי-הָעֵצִים, הִנֵּה קָרְאוּ לַחֲבוּרָה מִן
הַסּוֹחֲרִים וְסִפְּרוּ לָהֶם מַה שֶּׁפָּגְעוּ בְּחָאסִבּ כַּרִים
אַלדִּין וְאָמְרוּ לָהֶם: ״כֵּיצַד נַעֲשֶׂה עִמּוֹ עַכְשָׁו?״ אָמְרוּ
לָהֶם הַסּוֹחֲרִים: ״צָרִיךְ שֶׁכָּל אֶחָד מִכֶּם יִתֵּן לוֹ הַחֵצִי
מֵהוֹנוֹ וּמַמְלוּכִּים״. בָּאוּ כֻלָּם לִכְלַל דֵּעָה זוֹ, וְלָקַח כָּל
אֶחָד מַחֲצִית הוֹנוֹ עִמּוֹ, וְהָלְכוּ אֵלָיו בְּיַחַד וְנָתְנוּ לוֹ
שָׁלוֹם וְנָשְׁקוּ אֶת יָדָיו וְנָתְנוּ לוֹ זֹאת וְאָמְרוּ לוֹ: ״זֶהוּ
מִקְצַת מִמַּה שֶּׁהֵיטַבְתָּ לָנוּ, וַהֲרֵינוּ עוֹמְדִים לְפָנֶיךָ״
קִבֵּל זֹאת מֵהֶם וְאָמַר לָהֶם: ״כְּבָר עָבַר מַה שֶּׁעָבַר,
וּמֵאֱלֹהִים יִתְעַלֶּה נִגְזְרָה גְזֵרָה זוֹ, וְהִיא מְנַצַּחַת גַּם
אֶת הַנִּזְהָר״. אָמְרוּ לוֹ: ״קוּם בּוֹא אִתָּנוּ וְנִסְתַּכֵּל בָּעִיר
וְנִכָּנֵס לְבֵית-הַמֶּרְחָץ״. אָמַר לָהֶם: ״כְּבָר יָצְאָה מֵאִתִּי
שְּׁבוּעָה שֶׁלֹּא אֶכָּנֵס לַמֶּרְחָץ כָּל יְמֵי חַיָּי״. אָמְרוּ לוֹ:
״קוּם בּוֹא אִתָּנוּ לְבָתֵּינוּ שֶׁנְכַבֶּדְךָ בְּכִבּוּד שֶׁל
אוֹרְחִים״. אָמַר לָהֶם: ״שָׁמַעְתִּי וְאֶת דְּבַרְכֶם אֲמַלֵּא״. קָם
וְהָלַךְ אִתָּם לְבָתֵּיהֶם. וְהָיָה כָל אֶחָד מֵהֶם מְאָרֵחַ אוֹתוֹ
לַיְלָה. וְלֹא פָסְקוּ מִמַּצָּב זֶה זְמַן שֶׁל שִׁבְעָה לֵילוֹת.
וּכְבָר נַעֲשָׂה בַּעַל הוֹן וַאֲחֻזוֹת-בַּיִת וַחֲנוּיוֹת. הִתְאַסְּפוּ
אֵלָיו סוֹחֲרֵי הָעִיר וְסָח לָהֶם כָּל מַה שֶׁאֵרַע לוֹ וּמִמַּה
שֶּׁרָאָה. וְנַעֲשֶׂה מֵחֲשׁוּבֵי הַסּוֹחֲרִים. וְנִשְׁאַר בְּמַצָּב זֶה
מֶשֶׁךְ זְּמַן. קָרָה שֶׁיָּצָא בְּיוֹם מִן הַיָּמִים מִתְהַלֵּךְ
בָּעִיר. רָאָהוּ יְדִד שֶׁלּוֹ בַּעַל-בֵּית מֶרְחָץ כְּשֶׁהוּא עוֹבֵר
עַל פְּנֵי שַׁעַר בֵּית-הַמֶּרְחָץ. נִפְגְּשׁוּ עַיִן בְּעַיִן וְנָתַן
לוֹ שָׁלוֹם וְחִבְּקָהוּ וְאָמַר לוֹ: ״כַּבְּדֵנִי בִכְנִיסָתְךָ
לְבֵית-הַמֶּרְחָץ, שֶׁאֲכַבֶּדְךָ בְכִבּוּד אוֹרְחִים״. אָמַר לוֹ:
״כְּבָר יָצְאָה מִמֶּנִּי שְׁבוּעָה שֶׁלֹּא אֶכָּנֵס לְבֵית מֶרְחָץ כָּל
יְמֵי חַיָּי״. נִשְׁבַּע בְּעָלָיו שֶׁל בֵּית הַמֶּרְחָץ וְאָמַר לוֹ:
״נִשְׁבָּע אֲנִי לְגָרֵשׁ שְׁלשָׁה גֵּרוּשִׁין אֶת שְׁלָשׁ נָשַׁי28.
אִם אֵין אַתָּה נִכְנָס עִמִּי לְבֵית-הַמֶּרְחָץ וּמִתְרַחֵץ בּוֹ״.
נָבוֹךְ חָאסִבּ כַּרִים אַלדִּין בְּקִרְבּוֹ וְאָמַר לוֹ: ״כְּלוּם
מְבַקֵּשׁ אַתָּה, אָחִי, לְיַתֵּם אֶת יְלָדַי וּלְהַחֲרִיב אֶת בֵּיתִי
וּלְהָבִיא חֵטְא עַל צַּוָּארִי?״ נָפַל בְּעָלָיו שֶׁל בֵּית-הַמֶּרְחָץ
עַל רַגְּלוֹ שֶׁל חָאסִבּ כַּרִים אַלדִּין וְנָשַׁק אוֹתָהּ וְאָמַר לוֹ:
״מְבַקֵּשׁ אֲנִי מִמְּךָ לִהְיוֹת לִי לְחָסוּת בָּזֶה שֶׁתִּכָּנֵס
עִמִּי אֶל בֵּית-הַמֶּרְחָץ, וְהַחֵטְא יִהְיֶה בְצַוָּארִי אָנִי״.
חָבְרוּ עָלָיו מְשָׁרְתֵי בֵית-הַמֶּרְחָץ וְכָל מִי שֶׁבְּתוֹכוֹ, עַל
חָאסִבּ כַּרִים אַלדִּין וְהִפְצִירוּ בוֹ וְהֵסִירוּ מֵעָלָיו אֶת
בְּגָדָיו וְהִכְנִיסוּהוּ לְבֵית-הַמֶּרְחָץ. וְיָשַׁב לְיַד הַקִּיר
וְיָצַק עַל רֹאשׁוֹ מִן הַמַּיִם. קָרְבוּ וּבָאוּ אֵלָיו עֶשְׂרִים
אֲנָשִׁים וְאָמְרוּ לוֹ: ״קוּם בֶּן-אָדָם וּבֹא עִמָּנוּ שֶׁבַּעַל-חוֹב
אַתָּה לַשֻּׂלְטָאן״. שָׁלְחוּ אֶחָד מֵהֶם אֶל מִשְׁנֵה הַשֻּׂלְטָאן
וְהוֹדִיעַ לַמִּשְׁנֶה. רָכַב הַמִּשְׁנֶה וְרָכְבוּ עִמּוֹ שִׁשִּׁים
מַמְלוּךְ וְנָסְעוּ עַד שֶׁבָּאוּ לְבֵית-הַמֶּרְחָץ וְנִפְגְּשׁוּ עִם
חָאסִבּ כַּרִים אַלדִּין. נָתַן לוֹ הַמִשְׁנֶה שָׁלוֹם וּבֵרְכוֹ
לְבוֹאוֹ וְנָתַן לִבְעָלָיו שֶׁל בֵּית-הַמֶּרְחָץ מֵאָה דִּינָר
וְצִּוָּה לְהַגִּישׁ לְחָאסִבּ סוּס שֶׁיִּרְכַּב עָלָיו. רָכְבוּ
הַמִּשְׁנֶה וְחָאסִבּ וְכָזֹאת חֲבוּרַת הַמִּשְׁנֶה. נְטָלוּהוּ עִמָּם
וְנָסְעוּ עִמּוֹ עַד שֶׁהִגִיעוּ לְאַרְמוֹן הַשֻּׂלְטָאן. יָרַד
הַמִּשְׁנֶה וְאֵלֶּה שֶׁעִמּוֹ וְיָרַד חָאסִבּ וְיָשְׁבוּ בָּאַרְמוֹן.


הֵבִיאוּ אֶת הַשֻּׁלְחָנוֹת וְאָכְלוּ וְשָׁתוּ וְרָחֲצוּ יְדֵיהֶם. נָתַן
לוֹ הַמִּשְׁנֶה שְׁנֵי בִגְדֵי-פְאֵר, שֶׁכָּל אֶחָד שָׁוֶה חֲמֵשֶׁת
אֲלָפִים דִּינָר, וְאָמַר לוֹ: ״דַּע שֶׁאֱלֹהִים עָשָׂה עִמָּנוּ חֶסֶד
עַל יָדְךָ וְרִחֵם עָלֵינוּ בְּבוֹאֲךָ, שֶׁכֵּן הָיָה צָפוּי הַשֻׂלְטָאן
לְמִיתָה מִן הַצָּרַעַת שֶׁבּוֹ. וּכְבָר הֶרְאוּ לָנוּ הַסְּפָרִים
שֶׁחַיָּיו הֵם עַל-יָדְךָ״. תָּמַהּ חָאסִבּ עַל עִנְיָנָם. הָלְכוּ
הַמִּשְׁנֶה וְחָאסִבּ וּפָמַלְיַת הַמְּלוּכָה דֶּרֶךְ שִׁבְעַת שַׁעֲרֵי
הָאַרְמוֹן וְנִכְנְסוּ אֶל הַמֶּלֶךְ, וְהָיָה שֵׁם הַמֶּלֶךְ כַּרַזְדָאן
מֶלֶךְ פָּרַס. וּכְבָר מָלַךְ בְּשִׁבְעַת חֶלְקֵי הָאָרֶץ, וְהָיוּ
בְשֵׁרוּתוֹ מֵאָה שֻׂלְטָאן, יוֹשְׁבִים עַל כִּסְאוֹת שֶׁל זָהָב אָדֹם,
וַעֲשֶׂרֶת אֲלָפִים אַבִּירִים. כָּל אַבִּיר תַּחַת יָדוֹ מֵאָה נָצִיב
וּמֵאָה תַּלְיָן שֶׁבִּידֵיהֶם חֲרָבוֹת וְקַרְדֻמִּים. מָצְאוּ אוֹתוֹ
מֶלֶךְ יָשֵׁן, וּפָנָיו עֲטוּפִים בְּמִטְפַּחַת, וְהוּא נֶאֱנָק
מֵעָצְמַת הַמַּחֲלָה. כְּשֶׁרָאָה חָאסִבּ כָּל הַתִּפְאֶרֶת, נָבוֹכָה
דַּעְתּוֹ מִיִּרְאַת-הַכָּבוֹד בִּפְנֵי הַמֶּלֶךְ כַּרַזְדָאן. נָשַׁק
אֶת הָאָרֶץ לְפָנָיו וּבֵרַךְ אוֹתוֹ. אַחַר-כָּךְ נִגַּשׁ אֵלָיו
הַמִּשְׁנֶה הַגָּדוֹל בְּיוֹתֵר וְהָיָה שְׁמוֹ שֶׁל הַמִּשְׁנֶה
שַׁמְהוּר, וּבֵרְכוֹ לְבוֹאוֹ וְהוֹשִׁיבוֹ עַל כִּסֵּא נֶאְדָּרִי
לִימִינוֹ שֶׁל הַמֶּלֶךְ כַּרַזְדָאן.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשִׁים וְאַרְבָּעָה אָמְרָה: שָׁמַעְתִּי, הַמֶּלֶךְ
הַמְאֻשָּׁר שֶׁהַמִּשְׁנֶה שַׁמְהוּר נִגַּשׁ אֶל חָאסִבּ וְהוֹשִׁיבוֹ
עַל כִּסֵּא נֶאְדָּרִי לִימִינוֹ שֶׁל הַמֶּלֶךְ כַּרַזְדָאן. הֵבִיאוּ
אֶת הַשֻּׁלְחָנוֹת וְאָכְלוּ וְשָׁתוּ וְרָחֲצוּ יְדֵיהֶם. אַחַר-כָּךְ
קָם הַמִּשְׁנֶה שַׁמְהוּר וְקָמוּ, כְּשֶׁקָּם, כָּל אֵלֶּה שֶׁהָיוּ
בַמּוֹשָׁב מִתּוֹךְ יִרְאַת-הַכָּבוֹד כְּלַפָּיו. נִגַּשׁ מוּל חָאסִבּ
כַּרִים אַלדִּין וְאָמַר לוֹ: ״אֲנַחְנוּ נְכוֹנִים לְשֵׁרוּתְךָ וְכָל
מַה שָּׁאַתָּה מְבַקֵּשׁ, אָנוּ נוֹתְנִים לְךָ. וְאַף אִלּוּ הָיִיתָ
מְבַקֵּשׁ חֲצִי הַמַּלְכוּת – הָיִינוּ נוֹתְנִים אוֹתוֹ לְךָ, מִשּׁוּם
שֶׁרְפוּאַת הַמֶּלֶךְ עַל יָדְךָ״. תְּפָשׂוֹ בְיָדוֹ וְהוֹלִיכוֹ אֶל
הַמֶּלֶךְ. גִּלָּה חָאסִבּ אֶת פְּנֵי-הַמֶּלֶךְ וְהִסְתַּכֵּל בּוֹ,
וּמְצָאוֹ בְתַכְלִית הַחֹלִי וְתָמַהּ עַל כָּךְ. גָּחַן הַמִּשְׁנֶה עַל
יַד חָאסִבּ וּנְשָׁקָהּ, וְאָמַר לוֹ: ״מְבַקְשִׁים אָנוּ מִמְּךָ,
שֶׁתְּרַפֵּא מֶלֶךְ זֶה, וְכָל מַה שָּׁאַתָּה מְבַקֵּשׁ, אָנוּ נוֹתְנִים
אוֹתוֹ לְךָ, וְזוּהִי בַקָשָּׁתֵנוּ מִלְּפָנֶיךָ״. אָמַר חָאסִבּ:


״אָמְנָם בֶּן דָּנִיאֵל נְבִיא אֱלֹהִים אֲנִי, וְאוּלָם אֵינִי יוֹדֵע
כְּלוּם מִמַּדָּע זֶה, שֶׁכֵּן הִנִּיחוּנִי לוֹמֵד בְּאוּמְנוּת
הָרְפוּאָה שְׁלשִׁים יוֹם, וְלֹא לָמַדְתִּי כְלוּם מֵאוּמְנוּת זוֹ.
וְהָיִיתִי מִשְׁתּוֹקֵק לוּ יָדַעְתִּי מַשֶּׁהוּ מִמַּדָּע זֶה
שֶׁאֲרַפֵּא בוֹ מֶלֶךְ זֶה״. אָמַר לוֹ הַמִּשְׁנֶה: ״אַל תַּאֲרִיךְ
עָלֵינוּ בִדְבָרִים, שֶׁכֵּן גַּם אִם אָנוּ מְכַנְּסִים כָּל רוֹפְאֵי
מִזְרָח וּמַעֲרָב, לֹא יְרַפֵּא אֶת הַמֶּלֶךְ אֶלָּא אָתָּה״. אָמַר לוֹ
חָאסִבּ: ״וְכֵיצַד אֲרַפְּאֶנּוּ, וְאֵינִי יוֹדֵע לֹא בְמַחֲלָה וְלֹא
בִרְפוּאָה״. אָמַר לוֹ הַמִּשְׁנֶה: ״רְפוּאַת הַמֶּלֶךְ אֶצְלֶךָ״. אָמַר
לוֹ חָאסִבּ: ״אִלּוּ מַכִּיר הָיִיתִי רְפוּאָה, הָיִיתִי מְרַפְּאוֹ״
אָמַר לוֹ הַמִּשְׁנֶה: ״אַתָּה מַכִּיר רְפוּאָה יָפֶה יָפֶה, שֶׁכֵּן
רְפוּאָתוֹ הִיא בְיַד מֶלֶךְ הַנְּחָשִׁים וְאַתָּה מַכִּיר מְקוֹמוֹ
וְרָאִיתָ אוֹתוֹ וְהָיִיתָ אֶצְלוֹ״. כְּשֶׁשָּׁמַע חָאסִבּ דְּבָרִים
אֵלֶּה, הֵבִין שֶׁסִּבַּת הַדָּבָר הִיא כְנִיסָתוֹ לְבֵית-הַמֶּרְחָץ,
וְהִתְחִיל מִתְחָרֵט בְּמָקוֹם שֶׁאֵין הַחֲרָטָה מוֹעִילָה לוֹ, וְאָמַר
לָהֶם: ״כֵּיצַד הוּא דֶרֶךְ מֶלֶךְ-הַנְּחָשִׁים? הֲרֵי אֲנִי אֵינִי
מַכִּירוֹ וְלֹא רְאִיתִיו וְלֹא שָׁמַעְתִּי בְכָל יְמֵי חַיָּי בִּדְבַר
זֶה, אֶלָּא עַכְשָׁו מִפִּיכֶם״. הֵבִיא הַמִּשְׁנֶה סֵפֶר וּפְתָחוֹ
וְהִתְחִיל מְחַשֵּׁב, וְאָמַר: ״הֲרֵי מֶלֶךְ הַנְּחָשִׁים יִפָּגֵשׁ עִם
אָדָם, וְיַעֲמֹד אֶצְלוֹ שְׁנָתַיִם וְיָשׁוּב מֵאֶצְלוֹ וְיַעֲלֶה עַל
פְּנֵי-הָאֲדָמָה. וּכְשֶׁיִּכָּנֵס לְבֵית-הַמֶּרְחָץ תִּשְׁחַר
בִּטְנוֹ״. אָמַר לְחָאסִבּ: ״הִסְתַּכֵּל בְּבִטְנְךָ״. הִסְתַּכֵּל בָּהּ
וּמְצָאָהּ שְׁחוֹרָה. אָמַר לָהֶם חָאסִבּ: ״בִּטְנִי שְׁחוֹרָה מִן
הַיּוֹם שֶׁיָּלְדָה אוֹתִי אִמִּי״. אָמַר לוֹ הַמִּשְׁנֶה: ״הִנֵּה אֲנִי
הִפְקַדְתִּי עַל כָּל בֵּית-מֶרְחָץ שְׁלשָׁה מַמְלוּכִּים, כְּדֵי
שֶׁיִּשְׁקְדוּ עַל כָּל הַנִּכְנָס לְבֵית-הַמֶּרְחָץ וְיִסְתַּכְּלוּ
בְּבִטְנוֹ וְיוֹדִיעוּ לִי. כְּשֶׁנִּכְנַסְתָּ אַתָּה לְבֵית-הַמֶּרְחָץ
הִסְתַּכְּלוּ בְּבִטְנְךָ וּמְצָאוּהָ שְׁחוֹרָה, וְשָׁלְחוּ אֵלַי
יְדִיעָה עַל כָּךְ, וְלֹא פִלַּלְנוּ שֶׁנִּפָּגֵשׁ אִתְּךָ בְיוֹם זֶה.
וְאֵין לָנוּ שׁוּם בַּקָשָׁה מֵאִתְּךְ, אֶלָּא זוֹ שֶׁתַּרְאֵנוּ אֶת
הַמָּקוֹם שֶׁעָלִיתָ מִתּוֹכוֹ, וְתֵלֵךְ לְךָ לְדַרְכְּךָ, וַאֲנַחְנוּ
כֹחַ בְּיָדֵנוּ לִתְפֹּשׂ אֶת מֶלֶךְ הַנְּחָשִׁים, וְאֶמְצָעִים אִתָּנוּ
לַהֲבִיאוֹ״. כְּשֶׁשָּׁמַע חָאסִבּ דְּבָרִים אֵלֶּה, הִתְחָרֵט עַל
שֶׁנִּכְנַס לְבֵית-הַמֶּרְחָץ חֲרָטָה רַבָּה, בְּמָקוֹם שֶׁאֵין
הַחֲרָטָה מוֹעִילָה לוֹ. וְהָיוּ הָאֶמִירִים וְהַמִּשְׁנִים מַפְצִירִים
בְּחָאסִבּ שֶׁיּוֹדִיעֵם בִּדְבַר מֶלֶךְ הַנְּחָשִׁים, עַד שֶׁנִּלְאוּ,
וְהוּא אוֹמֵר: ״לֹא רָאִיתִי דָבָר זֶה וְלֹא שָׁמַעְתִּי עַל
אוֹדוֹתָיו״. בְּאוֹתָה שָׁעָה בִקֵּשׁ הַמִּשְׁנֶה אֶת הַתַּלְיָן,
וְהֵבִיאוּ אוֹתוֹ אֵלָיו. צִוָּהוּ לְהָסִיר אֶת בִּגְדֵי חָאסִבּ
מֵעָלָיו וּלְהַלְקוֹתוֹ מַלְקוֹת קָשׁוֹת, וְעָשָׂה כָךְ עַד שֶׁרָאָה אֶת
הַמָוֶת לְנֶגֶד עֵינָיו מֵרֹב יִסּוּרִים. אַחַר-כָּךְ אָמַר לוֹ
הַמִּשְׁנֶה: ״הֲרֵי אֶצְלֵנוּ הוֹכָחָה, שֶׁמַכִּיר אַתָּה אֶת מְקוֹם
מֶלֶךְ הַנְּחָשִׁים, וּמִשּׁוּם מָה אַתָּה מְכַחֵד? הַרְאֵנוּ אֶת
הַמָּקוֹם שֶׁיָּצָאתָ דַרְכּוֹ וְהִתְרָחֵק מֵעָלֵינוּ, שֶׁיֵּשׁ אִתָּנוּ
מִי שֶׁיִּתְפְּסֶנוּ, וְלֹא יַגִּיעַ לְךָ כָּל נֵזֶק״. דִבֵּר אֵלָיו
רַכּוֹת וְהֵקִים אוֹתוֹ וְצִוָּה לָתֵת לוֹ בֶגֶד פְּאֵר מְרֻקָּם
בְּזָהָב אָדֹם וּבְמִינֵי מַתֶּכֶת יְקָרָה. מִלֵּא חָאסִבּ אֶת פְּקֻדַּת
הַמִּשְׁנֶה וְאָמַר לוֹ: ״מַרְאֶה אֲנִי לָכֶם אֶת הַמָּקוֹם שֶׁיָּצָאתִי
דַרְכּוֹ״. כְּשֶׁשָּׁמַע הַמִּשְׁנֶה אֶת דְּבָרָיו שָׂמַח שִׂמְחָה
עֲצוּמָה, וְרָכְבוּ הוּא וְהָאֶמִירִים יַחְדָּו, וְרָכַב חָאסִבּ וְנָסַע
לִפְנֵי הַצָּבָא. וְלֹא פָסְקוּ לִנְסֹעַ עַד שֶׁהִגִּיעוּ לָהָר.


הִכְנִיסָם לַמְּעָרָה וּבָכָה וְנֶאֱנַח. יָרְדוּ הָאֶמִירִים
וְהַמִּשְׁנֶה וְהָלְכוּ אַחֲרֵי חָאסִבּ עַד שֶׁהִגִּיעוּ לַבְּאֵר
שֶׁעָלָה מִתּוֹכָהּ. נִגַּשׁ הַמִּשְׁנֶה וְהוֹצִיא קְטֹרֶת וְהִשְׁבִּיעַ
הַשְׁבָּעוֹת וְלָחַשׁ לְחָשִׁים וְנָפַח וּמִלְמֵל. שֶׁכֵּן-הָיָה
מְכַשֵּׁף בַּעַל תַּחְבּוּלוֹת וְקוֹסֵם יוֹדֵעַ דַּעַת הָרוּחָנִיִּים
וְזוּלַת זֶה. כְּשֶׁגָּמַר אֶת הַשְׁבָּעָתוֹ הָרִאשׁוֹנָה קָרָא
הַשְׁבָּעָה שְׁנִיָּה וְהַשְׁבָּעָה שְׁלִישִׁית. וּבְכָל פַּעַם
שֶׁכָּלְתָה הַקְּטֹרֶת שָׂם אֲחֶרֶת עַל הָאֵשׁ. אַחַר-כָּךְ אָמַר: ״צֵא,
מֶלֶךְ הַנְּחָשִׁים.״ וְהִנֵּה שָׁקְעוּ מֵי הַבְּאֵר וְנִפְתְּחָה בָהּ
דֶּלֶת גְּדוֹלָה וְיָצָא מִתּוֹכָהּ קוֹל צְעָקָה עֲצוּמָה כָרַעַם, עַד
שֶׁדָּמוּ שֶׁהַבְּאֵר נֶהֶרְסָה. נָפְלוּ כָּל הַנִּמְצָאִים שָׁם לָאָרֶץ
מִתְעַלְּפִים, וּמֵתוּ מִקְצָתָם. וְיָצָא מִתּוֹךְ אוֹתָהּ בְּאֵר נָחָשׁ
עָצוּם כְּפִּיל, יִזְרוּ עֵינָיו וּפִיו גִּצִּים כַּגֶּחָלִים
הַלּוֹחֲשׁוֹת, וְעַל גַּבּוֹ טַס שֶׁל זָהָב אָדֹם מְשֻׁבָּץ פְּנִינִים
וַאֲבָנִים טוֹבוֹת, וּבְאֶמְצַע אוֹתוֹ טַס נָחָשׁ שֶׁהֵאִיר אֶת
הַמָּקוֹם וּפָנָיו כִּפְנֵי אָדָם, וְדִבֵּר בְּשָׂפָה הַבְּרוּרָה
בְיוֹתֵר, הַיְנוּ מֶלֶךְ הַנְּחָשִׁים. פָּנָה לְיָמִין וְלִשְׂמֹאל וְחָל
מַבָּטוֹ עַל חָאסִבּ כַּרִים אַלדִּין. אָמַר לוֹ: ״הֵיכָן הַבְּרִית
אֲשֶׁר כָּרַתָּ אִתִּי וְהַשְּׁבוּעָה שֶׁנִּשְׁבַּעְתָ לִי שֶׁלֹּא
תִכָּנֵס לְבֵית-הַמֶּרְחָץ? וְאוּלָם אֵין תַּחְבּוּלָה נֶגֶד מַה
שֶׁנִּגְזָר, וּלְזֶה הַכָּתוּב עַל גַּבֵּי הַמֵּצַח אֵין מִפְלָט
מִמֶּנּוּ. וּכְבָר שָׂת אֱלֹהִים אֶת קֵץ חַיַּי עַל-יָדְךָ, וְכָךְ גָזַר
אֱלֹהִים וְחָפֵץ שֶׁאֵהָרֵג אֲנִי, וְהַמֶּלֶךְ כַּרַזְדָאן יִתְרַפֵּא
מֵחָלְיוֹ״. בָּכָה מֶלֶךְ הַנְּחָשִׁים בְּכִי מָר, וּבָכָה חָאסִבּ
לְבִכְיוֹ. וּכְשֶׁרָאָה הַמִּשְׁנֶה שַׁמְהוּר הָאָרוּר אֶת מֶלֶךְ
הַנְּחָשִׁים, הוֹשִׁיט יָדוֹ אֵלָיו לְתָפְסוֹ. אָמַר לוֹ: ״אֱסֹף יָדְךָ
אָרוּר, שְׁאִם לֹא כֵן אֲנִי נוֹפֵחַ בְּךָ וְעוֹשֶׂה אוֹתְךָ אֵפֶר
שָׁחוֹר״. קָרָא לְחָאסִבּ וְאָמַר לוֹ: ״גֵּשׁ אֶצְלִי וְטֹל אוֹתִי
בְיָדְךָ וְהַנִּיחֵנִי בְאוֹתָהּ צַּלַּחַת שֶׁאִתְּכֶם וְשָׂא אוֹתִי עַל
רֹאשְׁךָ שֶׁכֵּן נִגְזַר מוֹתִי עַל-יָדְךָ מִקֶּדֶם קַדְמָתָה וְאֵין
תַּחְבּוּלָה לְבַטֵּל הַגְּזֵרָה״. נְטָלוֹ חָאסִבּ וּנְשָׂאוֹ עַל
רֹאשׁוֹ, וְחָזְרָה הַבְּאֵר לִכְמוֹת שֶׁהָיְתָה. נָסְעוּ, כְּשֶׁחָאסִבּ
נוֹשֵׂא אֶת הַצַלַּחַת שֶׁהוּא בְתוֹכוֹ עַל רֹאשׁוֹ. וּבְעוֹד הֵם
בַּדֶּרֶךְ, אָמַר מֶלֶךְ הַנְּחָשִׁים לְחָאסִבּ כַּרִים אַלדִּין:
״חָאסִבּ, שְׁמַע לְמַה שֶּׁאֲנִי אוֹמֵר לְךָ מִן הָעֵצָה הַטּוֹבָה,
אַף-עַל-פִּי שֶׁהֵפַרְתָּ אֶת הַבְּרִית וְחִלַּלְתָּ אֶת הַשְּׁבוּעָה
וְעָשִׂיתָ מַעֲשִׂים אֵלֶּה, שֶׁכֵּן זֶה מִמַּה שֶּׁנִגְזַר מִקֶּדֶם
קַדְמָתָה״. אָמַר לוֹ: ״שָׁמַעְתִּי וְכִדְבָרְךָ אֶעֱשֶׂה. מַה הוּא זֶה
שָּׁאַתָּה מְצַוֵּנִי עָלָיו, מֶלֶךְ הַנְּחָשִׁים?״ אָמַר לוֹ:
״כְּשֶׁאַתָּה מַגִּיעַ אֶל בֵּית-הַמִּשְׁנֶה הוּא אוֹמֵר לְךָ: ״שְׁחֹט
אֶת מֶלֶךְ הַנְּחָשִׁים וּבַתֵּר אוֹתוֹ לִשְׁלשָׁה בְתָרִים; הִמָּנַע
מִזֶּה וְאַל תַּעֲשֶׂה וֶאֱמֹר לוֹ: ״אֲנִי אֵינִי יוֹדֵעַ לִשְׁחֹט״.
כְּדֵי שֶׁיִּשְׁחָטֵנִי הוּא בְיָדוֹ וְיַעֲשֶׂה בִי מַה שֶּׁהוּא חָפֵץ.


וְאַחֲרֵי שֶׁהוּא שׁוֹחֵט אוֹתִי וִיבַתְּרֵנִי יָבוֹא אֵלָיו שָׁלִיחַ
מֵאֵת הַמֶלֶךְ כַּרַזְדָאן, וִיבַקְּשֶׁהוּ לָבוֹא אֶצְלוֹ, וְיַנִּיחַ
אֶת בְּשָׂרִי בִקְדֵרָה שֶׁל נְחשֶׁת, וְיָשִׂים אֶת הַקְּדֵרָה עַל אָח,
לִפְנֵי לֶכְתּוֹ אֶל הַמֶּלֶךְ, וְיֹאמַר לְךָ: ״הַצֵּת אֶת הָאֵשׁ עַל
קְדֵרָה זוֹ עַד שֶׁיַּעֲלֶה קֶצֶף הַבָּשָׂר, וּכְשְׁהַקֶּצֶף עוֹלֶה,
טְלֵהוּ וְשִׂים אוֹתוֹ בְצִנְצֶנֶת, וְהַמְתֵּן לוֹ עַד שֶׁיִּצְטַנֵּן
וּשְׁתֵה אוֹתָהּ אַתָּה, שֶׁאִם אַתָּה שׁוֹתֵהוּ לֹא יִשְׁלֹט שׁוּם
כְּאֵב בְּגוּפְךָ. וּכְשֶׁיַּעֲלֶה הַקֶּצֶף הַשֵּׁנִי, שִׂים אוֹתוֹ
אֶצְלְךָ בְּצִנְצֶנֶת שְׁנִיָּה עַד שֶׁאֶחֱזֹר מֵאֵצֶל הַמֶּלֶךְ
וְאֶשְׁתֶּנוּ, מִשּׁוּם מַחֲלָה שֶׁבְּשִׁדְרָתִי״. וְהוּא יִתֵּן לְךָ
שְׁתֵּי צִנְצָנוֹת וְיֵלֵךְ אֶל הַמֶּלֶךְ. כְּשֶׁיֵּלֵךְ הַצֵּת אֶת
הָאֵשׁ עַל הַקְּדֵרָה עַד שֶׁיַּעֲלֶה הַקֶּצֶף הָרִאשׁוֹן. קָחֵהוּ אָז
וְשִׂים אוֹתוֹ בַּצִנְצֶנֶת וּשְׁמֹר אוֹתָהּ אֶצְלְךָ וְהִשָׁמֶר לְךָ
מִשְּׁתוֹת אוֹתוֹ, שֶׁאִם אַתָּה שׁוֹתֵהוּ לֹא תַגִּיעַ לְךָ טוֹבָה.
וּכְשֶׁיַּעֲלֶה הַקֶּצֶף הַשֵּׁנִי שִׂים אוֹתוֹ בַצִּנְצֶנֶת
הַשְּׁנִיָּה וְהַמְתֵּן עַד שֶׁיִּצְטַנֵּן וּשְׁמֹר אוֹתוֹ אֶצְלְךָ
כְּדֵי שֶׁתִּשְׁתֶּנוּ. וּכְשֶׁיָּבוֹא מִן הַמֶּלֶךְ וִיבַקֵּשׁ מִמְּךָ
אֶת הַצִּנְצֶנֶת הַשְּׁנִיָּה, תֵּן לוֹ אֶת הָרִאשׁוֹנָה, וְהִתְבּוֹנֵן
מַה שֶׁיִּקְרֶה אוֹתוֹ״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשִׁים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁמֶּלֶךְ הַנְּחָשִׁים הִזְהִיר אֶת חָאסִבּ שֶּׁלֹּא
לִשְׁתּוֹת מִן הַקֶּצֶף הָרִאשׁוֹן, וְלִשְׁמֹר אֶת הַקֶּצֶף הַשֵּׁנִי,
בְּאָמְרוֹ לוֹ: ״כְּשֶׁיַּחֲזֹר הַמִּשְׁנֶה מִן הַמֶּלֶךְ וִיבַקֵּשׁ
מִמְּךָ אֶת הַצִּנְצֶנֶת הַשְּׁנִיָּה, תֵּן לוֹ אֶת הָרִאשׁוֹנָה
וְהִתְבּוֹנֵן מַה שֶׁיִּקְרֶה אוֹתוֹ. אַחַר-כָּךְ שְׁתֵה אַתָּה אֶת
הַשְּׁנִיָּה. וּכְשֶׁאַתָּה שׁוֹתֶה אוֹתָהּ יֵעָשֶׂה לִבְּךָ
לְבֵית-הֶחָכְמָה. אַחַר-כָּךְ הַעֲלֵה אֶת הַבָּשָׂר וְשִׂים אוֹתוֹ
בַצַּלַּחַת שֶׁל נְחשֶׁת וְתֵן אוֹתוֹ לַמֶּלֶךְ שֶׁיֹּאכְלֶנּוּ.
וּכְשֶׁאָכַל אוֹתוֹ וְהָיָה מֻנָּח בְּתוֹךְ בִּטְנוֹ, כַּסֵּה פָנָיו
בְּמִטְפַּחַת וְהַמְתֵּן לוֹ עַד לִשְׁעַת הַצָּהֳרַיִם עַד
שֶׁיִּצְטַנֵּן בְּתוֹךְ בִּטְנוֹ, וְאַחַר-כָּךְ תֵּן לוֹ מַשֶׁהוּ מִן
הַמַּשְׁקֶה, שֶׁכֵּן יָשׁוּב וְיִהְיֶה בָרִיא כְּמוֹת שֶׁהָיָה,
וְיֵרָפֵא לוֹ מִמַּחֲלָתוֹ בְכֹחַ אֱלֹהִים יִתְעַלֶּה. וּשְׁמַע
לְצַוָּאָתִי זוֹ שֶׁאֲנִי מְצַוֶּה אוֹתְךָ וּשְׁמֹר אוֹתָהּ מִכָּל
מִשְׁמָר״. לֹא פָסְקוּ לָלֶכֶת עַד שֶׁבָּאוּ לְבֵית הַמִּשְׁנֶה. אָמַר
הַמִּשְׁנֶה לְחָאסִבּ: ״הִכָּנֵס עִמִּי לַבַּיִת״. כְּשֶׁנִּכְנְסוּ
הַמִּשְׁנֶה וְחָאסִבּ, וְנִתְפַּזְּרוּ אַנְשֵׁי-הַצָּבָא וְהָלַךְ כָּל
אֶחָד מֵהֶם לְדַרְכּוֹ, הֵסִיר חָאסִבּ אֶת הַצַּלַחַת שֶׁמֶּלֶךְ
הַנְּחָשִׁים בָּהּ מֵעַל רֹאשׁוֹ. אָמַר לוֹ הַמִּשְׁנֶה: ״שְׁחַט אֶת
מֶלֶךְ הַנְּחָשִׁים״. אָמַר לוֹ חָאסִבּ: ״אֵינִי יוֹדֵעַ לִשְׁחֹט,
וּמִיָּמַי לֹא שָׁחַטְתִּי מַשֶּׁהוּ. וְאִם יֵשׁ לְךָ חֵפֶץ
בִּשְׁחִיטָתוֹ, שְׁחַט אוֹתוֹ אַתָּה בְיָדְךָ״. קָם הַמִּשְׁנֶה
שַׁמְהוּר וְנָטַל אֶת מֶלֶךְ-הַנְּחָשִׁים מִן הַצַּלַּחַת שֶׁהוּא
בְתוֹכָהּ וּשְׁחָטוֹ. כְּשֶׁרָאָה חָאסִבּ כָּךְ בָּכָה בְכִי מַר. צָחַק
שַׁמְהוּר וְאָמַר: ״הוֹי אַתָּה חֲסַר-שֵׂכֶל29, כֵּיצַד זֶה בוֹכֶה
אַתָּה בִּגְלַל שְׁחִיטַת נָחָשׁ?״ וְאַחֲרֵי שֶׁשָּׁחַט אוֹתוֹ
הַמִּשְׁנֶה בִּתֵּר אוֹתוֹ לִשְׁלשָׁה בְתָרִים וְשָׂם אוֹתָם בְּתוֹךְ
קְדֵרָה שֶׁל נְחשֶׁת, וְשָׂם אֶת הַקְּדֵרָה עַל הָאֵשׁ וְיָשַׁב מְצַפֶּה
לְבִשּׁוּל בְשָׂרָהּ. וַעֲדַיִן הוּא יוֹשֵׁב, כְּשֶׁמַּמְלוּךְּ בָּא
אֵלָיו מֵאֵת הַמֶּלֶךְ וְאָמַר לוֹ: ״הַמֶּלֶךְ מְבַקֶּשְׁךָ לָבוֹא
מִיָּד״. אָמַר לוֹ הַמִּשְׁנֶה: ״שָׁמַעְתִּי וּפְקֻדָּתוֹ אֲמַלֵּא״. קָם
וְהֵבִיא אֶת שְׁתֵּי הַצִּנְצָנוֹת לְחָאסִבּ וְאָמַר לוֹ: ״הַצֵּת אֶת
הָאֵשׁ עַל קְדֵרָה זוֹ, עַד שֶׁיַּעֲלֶה הַקֶּצֶף הָרִאשׁוֹן מִן
הַבָּשָׂר. וּכְשֶׁיַּעֲלֶה טְלֵהוּ מֵעַל הַבָּשָׂר וְשִׂים אוֹתוֹ
בְאַחַת מִשְּׁתֵּי צִנְצָנוֹת אֵלֶּה, וְהַמְתֵּן לוֹ עַד שֶׁיִּצְטַנֵּן
וּשְׁתֵה אוֹתוֹ אַתָּה, שֶׁאִם אַתָּה שׁוֹתֵהוּ לֹא יִשְׁלֹט שׁוּב כָּל
כְּאֵב בְּגוּפְךָ. וּכְשֶׁמַּעֲלֶה הַקֶּצֶף הַשֵּׁנִי, שִׂים אוֹתוֹ
אֶצְלְךָ בְּצִנְצֶנֶת שְׁנִיָּה עַד שֶׁאֶחֱזֹר מֵאֵצֶל הַמֶּלֶךְ
וְאֶשְׁתֶּנּוּ מִשּׁוּם מַחֲלָה שֶׁבְּשִׁדְרָתִי, אֶפְשָׁר שֶׁאֵרָפֵא
מִמֶּנָּה, כְּשֶׁאֲנִי שׁוֹתֵהוּ״. פָּנָה וְהָלַךְ אֶל הַמֶּלֶךְ.
אַחֲרֵי שֶׁהִדְגִּישׁ לְחָאסִבּ אֶת צִוּוּיוֹ. נִגַּשׁ חָאסִבּ וְהִצִּית
הָאֵשׁ תַּחַת הַקְּדֵרָה עַד שֶׁעָלָה הַקֶּצֶף הָרִאשׁוֹן וְהַשֵּׁנִי
וְנִתְבַּשֵּׁל הַבָּשָׂר, וְיָשַׁב מְצַפֶּה לַמִּשְׁנֶה. כְּשֶׁבָּא
הַמִּשְׁנֶה מֵאֵצֶל הַמֶּלֶךְ אָמַר לְחָאסִבּ: ״מַה הוּא שֶׁעָשִׂיתָ?״
אָמַר לוֹ חָאסִבּ: ״כְּבָר נִגְמְרָה הָעֲבוֹדָה״. אָמַר לוֹ הַמִּשְׁנֶה:
״מֶה עָשִׂיתָ בַצִּנְצֶנֶת הָרִאשׁוֹנָה?״ אָמַר לוֹ: ״שָׁתִיתִי מַה
שֶׁבְּתוֹכָהּ זֶה עַתָּה״. אָמַר לוֹ הַמִּשְׁנֶה: ״רוֹאֶה אֲנִי גוּפְךָ
שֶׁלֹּא נִשְׁתַּנָּה מִמֶּנּוּ בִכְלוּם״. אָמַר לוֹ חָאסִבּ: ״הֲרֵי
גוּפִי מִקָּדְקָדִי וְעַד כַּפּוֹת רַגְלַי, אֲנִי מַרְגִּישׁ בּוֹ
שֶׁהוּא לוֹהֵט בָּאֵשׁ״. הִסְתִּיר הַנּוֹכֵל הַמִּשְׁנֶה שַׁמְהוּר מֵאֵת
חָאסִבּ בְּמִרְמָה וְאָמַר לוֹ: ״הָבָה אֶת הַשְּׁנִיָּה שֶׁאֶשְׁתֶּה מַה
שֶּׁבְּתוֹכָהּ, אֶפְשָׁר שֶׁיֵּרָפֵא לִי וְאַבְרִיא מִמַּחֲלָה זוֹ
שֶׁבְּשִׁדְרָתִי״. נָתַן לוֹ אֶת הָרִאשׁוֹנָה וְהוּא מְדַמֶּה
שֶׁהַשְּׁנִיָּה הִיא, לֹא כִלָּה לִשְׁתּוֹת עַד שֶׁנָּפְלָה מִיָּדוֹ
וְצָבָה גוּפוֹ מִיָּד, וְנִתְקַיְּמוּ בוֹ דִבְרֵי בַעַל-הַמָּשָׁל: ״מִי
שֶׁחוֹפֵר בּוֹר לְאָחִיו, יִפֹּל הוּא בוֹ״. כְּשֶׁרָאָה חָאסִבּ עִנְיָן
זֶה תָּמַהּ עָלָיו, וְהִתְחִיל חוֹשֵׁשׁ לִשְׁתּוֹת אֶת הַשְּׁנִיָּה.
הִרְהֵר בְּצַוָּאַת הַנָּחָשׁ וְאָמַר בְּלִבּוֹ: ״אִלּוּ הָיָה מַה
שֶּׁבַּשְּׁנִיָּה מַזִּיק, לֹא הָיָה הַמִּשְׁנֶה בוֹחֲרָהּ לְעַצְמוֹ״.
אָמַר: ״בֵּאלֹהִים יִתְעַלֶּה נִשְׁעַנְתִּי״, וְשָׁתָה מַה
שֶׁבְּתוֹכָהּ. וּכְשֶׁשָּׁתָה אוֹתוֹ, בָּקַע אֱלֹהִים יִתְעַלֶּה
בְּלִבּוֹ מַעְיְנוֹת הֶחָכְמָה וּפָתַח לוֹ עֵין הַדַּעַת, וְהִשִּׂיג
שִׂמְחָה וְשָׂשׂוֹן. נָטַל אֶת הַבָּשָׂר שֶׁהָיָה בַקְּדֵרָה וְשָׂם
אוֹתוֹ בְצַּלַּחַת שֶׁל נְחשֶׁת וְיָצָא מִבֵּית הַמִּשְׁנֶה. נָשָׂא
עֵינָיו לַמָּרוֹם וְרָאָה אֶת שִׁבְעַת הָרְקִיעִים וּמַה שֶּׁבְּתוֹכָם
עַד לְעֵץ הַלּוֹט אֲשֶׁר בַּקָּצֶה הָאַחֲרוֹן30, וְרָאָה אֵיכוּת
סִבּוּבֵי הַגַּלְגַּלִּים, וְהֵסִיר אֱלֹהִים אֶת הַלּוֹט מִכָּל זֶה
בְּפָנָיו, וְרָאָה אֶת כּוֹכְבֵי הַלֶּכֶת וְכוֹכְבֵי הַשֶּׁבֶת, וְיָדַע
אֵיכוּת מַהֲלַךְ הַכּוֹכָבִים. וְרָאָה אֶת מַרְאֵה הַיַּבָּשָׁה
וְהַיָּם, וְהִסִּיק לוֹ מִתּוֹךְ כָּךְ מַדַּע הַהַנְדָּסָה וְהַתְּכוּנָה
וְיָדַע אֶת מַדַּע מַרְאֵה וּמַדַּע הַגַּלְגַּלִּים וּמַדַּע
הַחֶשְׁבּוֹן, וְכָל הַתָּלוּי בָזֶה כֻלּוֹ, וְהִכִּיר אֶת סִדְרֵי
לִקּוּי הַחַמָּה וְלִקּוּי הַלְּבָנָה וְזוּלַת זֶה. הִסְתַּכֵּל בָּאָרֶץ
וְיָדַע מַה שֶׁבְּתוֹכָהּ מִן הַמַּחֲצָבִים וְהַצְּמָחִים וְהָעֵצִים,
וְיָדַע אֶת כָּל הַסְּגֻלּוֹת שֶׁלָּהֶן וְאֶת הַתּוֹעֲלִיּוֹת, וְהִסִּיק
מִתּוֹךְ זֶה אֶת מַדַּע הָרְפוּאָה וּמַדַּע הַקְּסָמִים וּמַדַּע
הָאַלְכִּימִיָּה, וְיָדַע מַעֲשֶׂה הַזָּהָב וְהַכֶּסֶף. וְלֹא פָסַק
מוֹלִיךְ אוֹתוֹ בָשָׂר עַד שֶׁהִגִּיעַ לְאַרְמוֹן הַמֶּלֶךְ כַּרַזְדָאן.
נִכְנַס אֵלָיו וְנָשַׁק אֶת הָאָרֶץ לְפָנָיו וְאָמַר לוֹ: ״יְהֵא שָׁלוֹם
לְרֹאשֶׁךָ אַחֲרֵי מוֹת מִשְׁנֶךָ שַׁמְהוּר״. רָגַז הַמֶּלֶךְ רֹגֶז
גָּדוֹל בִּגְלַל מוֹת מִשְׁנֵהוּ וּבָכָה בְכִי רָב, וּבָכוּ עָלָיו
הַמִּשְׁנִים וְהָאֶמִירִים וְרַבֵּי הַמַּמְלָכָה. אַחַר-כָּךְ אָמַר
הַמֶּלֶךְ כַּרַזְדָאן: ״הֲרֵי הַמִּשְׁנֶה שַׁמְהוּר הָיָה אֶצְלִי זֶה
עַתָּה, כְּשֶׁהוּא בְתַכְלִית הַבְּרִיאוּת, וְהָלַךְ לְהָבִיא לִי
הַבָּשָׂר אִם נִתְבַּשֵּׁל יָפֶה. וּמַה סִּבַּת מוֹתוֹ בְשָׁעָה זוֹ?
וּמַה פֶּגַע מִן הַפְּגָעִים שֶׁפְּגָעוֹ?״ סִפֵּר חָאסִבּ לַמֶּלֶךְ כָּל
מַה שֶּׁאֵרַע לְמִשְׁנֵהוּ. הִתְאַבֵּל עָלָיו הַמֶּלֶךְ אֵבֶל כָּבֵד.
אָמַר לְחָאסִבּ: ״כֵּיצַד יִהְיֶה מַצָּבִי אַחֲרֵי שֶׁמֵּת שַׁמְהוּר?״
אָמַר לוֹ חָאסִבּ: ״אַל תִּדְאַג, מֶלֶךְ הַזְּמָן, שֶׁכֵּן אֲנִי
מְרַפֵּא אוֹתְךָ בִּזְמַן שְׁלשָׁה יָמִים, וְלֹא אַנִּיחַ בְּגוּפְךָ
מַשֶּׁהוּ מִן הַמַּחֲלָה״. רָחַב לֵב הַמֶּלֶךְ כַּרַזְדָאן וְאָמַר
לְחָאסִבּ: ״חָפֵץ אֲנִי לְהַבְרִיא מִפֶּגַע זֶה וַאֲפִלּוּ אַחֲרֵי זְמָן
שֶׁל שְׁנָתַיִם״. קָם חָאסִבּ וְעָשָׂה כְפִי שֶׁצִּוָּה אוֹתוֹ מֶלֶךְ
הַנְּחָשִׁים. נִגַּשׁ חָאסִבּ לְמַעֲשֵׂהוּ. הֵבִיא אֶת הַצַּלַּחַת
וְשָׂם אוֹתָהּ לִפְנֵי הַמֶּלֶךְ. נָטַל נֵתַח מִבְּשַׂר מֶלֶךְ
הַנְּחָשִׁים וְהֶאֱכִילוֹ אוֹתוֹ. כִּסָּה אוֹתוֹ וּפָרַשׂ מִטְפַּחַת עַל
פָּנָיו. יָשַׁב לְיָדוֹ וּבִקְּשָׁהוּ לִישֹׁן. יָשֵׁן הַמֶּלֶךְ
מִשְּׁעַת הַצָּהֳרַיִם עַד שְׁקִיעַת הַחַמָּה, עַד שֶׁנִּתְעַכֵּל
הַבָּשָׂר בְּתוֹךְ מֵעָיו. עוֹרֵר אוֹתוֹ וְנָתַן לוֹ מַשֶּׁהוּ מִן
הַיַּיִן לִשְׁתּוֹת וּבִקְּשָׁהוּ לַחֲזֹר וְלִישֹׁן. יָשֵׁן הַמֶּלֶךְ
עַד לִשְׁעַת הַבֹּקֶר. כְּשֶׁעָלָה הַיּוֹם עָשָׂה בוֹ כְּמוֹ שֶׁעָשָׂה
בוֹ תְמוֹל, עַד שֶׁהֶאֱכִילָהוּ אֶת שְׁלשֶׁת הַנְּתָחִים בִּשְׁלשָׁה
יָמִים. נִצְטַמֵּק עוֹר הַמֶּלֶךְ וְנִתְקַשָּׁה כֻלּוֹ. בְּאוֹתָהּ
שָׁעָה הֵזִיעַ הַמֶּלֶךְ עַד שֶׁזָּרְמָה הַזֵּעָה מֵרֹאשׁוֹ עַד רַגְלָיו
וְנִתְרַפֵּא, וְלֹא נִשְׁאַר בְּגוּפוֹ מַשֶּׁהוּ מִן הַמַּחֲלָה.


אַחַר-כָּךְ אָמַר לוֹ חָאסִבּ: ״אֵין הִיא אֶלָּא שֶׁתִּכָּנֵס
לְבֵית-הַמֶּרְחָץ"". הִכְנִיסוֹ לְבֵית-הַמֶּרְחָץ וְרָחַץ אֶת גּוּפוֹ
וְהוֹצִיאוֹ, וְנַעֲשָׂה גוּפוֹ כְּשַׁרְבִיט שֶׁל כֶּסֶף, וְחָזַר
לִכְמוֹת שֶׁהָיָה בוֹ מִן הַבְּרִיאוּת וְחָזְרָה בְרִיאוּתוֹ יָפָה
מִמַּה שֶּׁהָיְתָה בַתְּחִלָּה. לָבַשׁ אֶת הַיָּפֶה בִבְגָדָיו וְיָשַׁב
עַל מוֹשַׁב-הַמַּלְכוּת, וְנָתַן רְשׁוּת לְחָאסִבּ כַּרִים אַלדִּין
לָשֶׁבֶת עִמּוֹ, וְיָשַׁב לְצִדּוֹ. צִוָּה הַמֶּלֶךְ לַעֲרֹךְ אֶת
הַשֻּׁלְחָנוֹת וְעָרְכוּ אוֹתָם. אָכְלוּ שְׁנֵיהֶם וְרָחֲצוּ יְדֵיהֶם.
אַחַר-כָּךְ צִוָּה לְהָבִיא מַשְׁקֶה, וְהֵבִיאוּ מַה שֶּׁבִּקֵּשׁ,
וְשָׁתוּ שְׁנֵיהֶם. אַחַר-כָּךְ בָּאוּ כָל הָאֶמִירִים וְהַמִּשְׁנִים
וְהַצָּבָא וּגְדוֹלֵי-הַמַּלְכוּת וְהַנִּכְבָּדִים שֶׁבִּנְתִינָיו
וּבֵרְכוּ אוֹתוֹ לִבְרִיאוּתוֹ וְלִשְׁלוֹמוֹ. הִכּוּ בַתֻּפִּים
וּפֵאֲרוּ אֶת הָעִיר בִּגְלַל שְׁלוֹם הַמֶּלֶךְ. כְּשֶׁהִתְאַסְּפוּ
אֶצְלוֹ לְבָרְכוֹ, אָמַר לָהֶם הַמֶּלֶךְ: ״הוֹי חֶבֶר הַמִּשְׁנִים,
הָאֶמִירִים וְרַבֵּי-הַמַּמְלָכָה, חָאסִבּ כַּרִים אַלדִּין הוּא
שֶׁרִפְּאַנִי מִמַּחֲלָתִי, דְּעוּ, שֶׁשַּׂמְתִּיו לַגָּדוֹל
שֶׁבַּמִּשְׁנִים בִּמְקוֹמוֹ שֶׁל הַמִּשְׁנֶה שַׁמְהוּר…


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַחֲמֵשׁ
מֵאוֹת וּשְׁלשִׁים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמֶּלֶךְ כַּרַזְדָאן אָמַר לְמִשְׁנָיו
וְרַבֵּי-מַמְלַכְתּוֹ: ״חָאסִבּ כַּרִים אַלדִּין הוּא שֶׁרִפְּאַנִי
מִמַּחֲלָתִי, דְּעוּ, שֶׁשַּׂמְתִּיו לַגָּדוֹל שֶׁבַּמִּשְׁנִים
בִּמְקוֹמוֹ שֶׁל הַמִּשְׁנֶה שַׁמְהוּר. מִי שֶׁאוֹהֵב אוֹתוֹ, אוֹהֵב
אוֹתִי וּמִי שֶׁמְּכַבְּדוֹ מְכַבְּדֵנִי אָנִי, וּמִי שֶׁסָּר
לִמְשְׁמַעְתּוֹ, סָר לְמִשְׁמַעְתִּי אָנִי״. אָמְרוּ לוֹ כֻלָּם:
״שָׁמַעְנוּ וְכִפְקֻדָּתְךָ נַעֲשֶׂה״. קָמוּ כֻלָּם וְנָשְׁקוּ יַד
חָאסִבּ כַּרִים אַלדִּין וְנָתְנוּ לוֹ שָׁלוֹם וּבֵרְכוּהוּ לְמִשְׂרַת
הַמִּשְׁנֶה שֶׁנִּתְמַנֶּה לָהּ. אַחַר-כָּךְ נָתַן לוֹ הַמֶּלֶךְ
בֶּגֶד-פְּאֵר יְקַר-עֵרֶךְ אָרוּג בְּזָהָב אָדוֹם, מְשֻׁבָּץ פְּנִינִים
וַאֲבָנִים-טוֹבוֹת, שֶׁהָאֶבֶן-הַטּוֹבָה הַפְּחוּתָה שֶׁבָּהֶן שָׁוָה
חֲמֵשֶׁת אֲלָפִים דִּינָר. וְנָתַן לוֹ שְׁלשׁ מֵאוֹת מַמְלוּכִּים
וּשְׁלשׁ מֵאוֹת פִּלַּגְשִׁים הַמְאִירוֹת כַּיָּרֵחַ וּשְׁלשׁ מֵאוֹת
נְעָרוֹת מִכּוּשׁ וַחֲמֵשׁ מֵאוֹת פִּרְדָּה עֲמוּסוֹת מָמוֹן. וְנָתַן
לוֹ מִן הַמִּקְנֶה וְהַצֹּאן וְהַכּוֹי וְהַבָּקָר מַה שֶּׁיִּלְאֶה
תֵאוּר לְתָאֳרוֹ. וְאַחֲרֵי כָּל זֶה צִוָּה אֶת מִשְׁנָיו וְאֶמִירָיו
וְרַבֵּי-מַלְכוּתוֹ וּגְדוֹלֵי-מַמְלַכְתּוֹ וְאֶת הַמַּמְלוּכִּים
שֶׁלּוֹ וְאֶת הֲמוֹן נְתִינָיו שֶׁיַּקְרִיבוּ לוֹ דּוֹרוֹנוֹת. רָכַב
חָאסִבּ כַּרִים אַלדִּין וְרָכְבוּ אַחֲרָיו הַמִּשְׁנִים וְהָאֶמִירִים
וְרַבֵּי-הַמְּלוּכָה וְכָל הַצָּבָא וְנָסְעוּ אֶל בֵּיתוֹ שֶׁהִקְצָה לוֹ
הַמֶּלֶךְ. יָשַׁב עַל כִּסֵּא, וְנִגְּשׁוּ אֵלָיו הָאֶמִירִים
וְהַמִּשְׁנִים וְנָשְׁקוּ יָדוֹ, וּבֵרְכוּ אוֹתוֹ לְמִנּוּיוֹ
לְמִשְׂרַת-הַמִּשְׁנֶה, וְעָמְדוּ כֻלָּם בְּשֵׁרוּתוֹ, וְשָׂמְחָה אִמּוֹ
בְכָךְ שִׂמְחָה עֲצוּמָה וּבֵרְכָה אוֹתוֹ לְמִנּוּיוֹ
לְמִשְׂרַת-הַמִּשְׁנֶה. וּבָאוּ בְנֵי-מִשְׁפַּחְתּוֹ וּבֵרְכוּ אוֹתוֹ
לְצֵאתוֹ בְשָׁלוֹם וּלְמִנּוּיוֹ לְמִשְׂרַת-הַמִּשְׁנֶה וְשָׂמְחוּ
שִׂמְחָה עֲצוּמָה. אַחַר-כָּךְ בָּאוּ אֵלָיו חֲבֵרָיו חוֹטְבֵי-הָעֵצִים
וּבֵרְכוּהוּ לְמִנּוּיוֹ לְמִשְׂרַת-הַמִּשְׁנֶה. וְאַחַר-כָּךְ נָסַע עַד
שֶׁהִגִּיעַ לְאַרְמוֹנוֹ שֶׁל הַמִּשְׁנֶה שַׁמְהוּר, וְשָׂם חוֹתֶמֶת עַל
בֵּיתוֹ וְשָׂם יָדוֹ עַל כָּל מַה שֶּׁבְּתוֹכוֹ וְהֶחֱזִיק בּוֹ
וְהֶעֶבִירוֹ לְבֵיתוֹ. וְאַחֲרֵי שֶׁהָיָה לֹא-יוֹדֵעַ כְּלוּם מִן
הַמַּדָּע וְאַף לֹא קְרִיאָה וּכְתִיבָה נַעֲשָׂה יוֹדֵעַ בְּכָל
הַמַּדָּעִים בְכֹחַ אֱלֹהִים יִתְעַלֶּה. וְנָפוֹץ מַדָּעוֹ
וְנִתְפַּרְסְמָה חָכְמָתוֹ בְּכָל הָאֲרָצוֹת וְנִתְפַּרְסֵם כְּיַם
בְּחָכְמַת הָרְפוּאָה וְהַתְּכוּנָה וְהַהַנְדָּסָה וְהָאַסְטְרוֹלוֹגִיָה
וְהַכִּמִיָּה וְהַקְּסָמִים וְהָרוּחָנִיִּים וְזוּלַת זֶה מִן
הַמַּדָּעִים.


אָמַר לְאִמּוֹ בְיוֹם מִן הַיָּמִים: ״אִמִּי, הֲרֵי אָבִי דָנִיּאֵל
הָיָה מְלֻמָּד נַעֲלָה, הַגִּידִי לִי אֵפוֹא מַה הוּא שֶּׁהִנִּיחַ
אַחֲרָיו מִן הַסְּפָרִים וְזוּלָתָם״. כְּשֶׁשָּׁמְעָה אִמּוֹ אֶת
דְּבָרָיו, הֵבִיאָה לוֹ אֶת הַתֵּבָה שֶׁשָּׂם בָּהּ אֶת חֲמֵשֶׁת
הֶעָלִים שֶׁנִּשְׁאֲרוּ מִן הַסְּפָרִים שֶׁהָיוּ בַתֵּבָה. פָּתַח אֶת
הַתֵּבָה וְנָטַל מִתּוֹכָהּ אֶת הֶעָלִים הַחֲמִשָּׁה וְקָרָא אוֹתָם
וְאָמַר: ״אִמִּי, הֲרֵי עָלִים אֵלֶּה הֵם מִתּוֹךְ סֵפֶר שָׁלֵם,
וְהֵיכָן שְׁאֵרִיתוֹ?״ אָמְרָה לוֹ: ״אָבִיךָ נָסַע עִם כָּל סְפָרָיו
בַּיָּם וְנִטְרְפָה הַסְּפִינָה וְטָבְעוּ סְפָרָיו, וְהִצִּילוֹ אֱלֹהִים
יִתְעַלֶּה מִן הַטְּבִיעָה וְלֹא נִשְׁאֲרוּ מִסְּפָרָיו אֶלָּא אֵלֶּה
חֲמֵשֶׁת הֶעָלִים. וּכְשֶׁבָּא אָבִיךָ מִן הַנְּסִיעָה הָיִיתִי הָרָה
בְךָ, וְאָמַר לִי: ״יִתָּכֵן שֶׁתֵּלְדִי זָכָר. קְחִי אֵפוֹא עָלִים
אֵלֶּה וְשִׁמְרִי אוֹתָם אֶצְלֵךְ. וּכְשֶׁיִּגְדַּל הַנַּעַר וְיִשְׁאַל
בִּדְבַר עִזְבוֹנִי, תְּנִי לוֹ אוֹתָם וְאִמְרִי לוֹ: ״לֹא הִשְׁאִיר
אָבִיךָ זוּלָתָם, וַהֲרֵי הֵם״. לָמַד חָאסִבּ כַּרִים אַלדִּין אֶת כָּל
הַמַּדָּעִים. וְאַחַר-כָּךְ יָשַׁב אוֹכֵל וְשׁוֹתֶה וּבַנְעִימִים
שֶׁבַּחַיִּים וּבְתַעֲנוּגוֹתֵיהֶם עַד שֶׁבָּא אֵלָיו הוֹרֵס
הַתַּעֲנוּגוֹת וּמַפְרִיד כָּל חֲבִילָה. וְזֶה הַסּוֹף מַה שֶׁהִגַּעְנוּ
אֵלָיו מִסִּפּוּר חָאסִבּ כַּרִים אַלדִּין. וֵאלֹהִים הַיּוֹדֵעַ יֶתֶר
עַל כָּל הַיּוֹדְעִים.
וְאַחֲרֵי שֶׁגָּמְרָה שַׁהַרָזָאד סִפּוּרוֹ שֶׁל חָאסִבּ כַּרִים
אַלדִּין וּמֶלֶךְ הַנְּחָשִׁים, אָמְרָה: ״וְאֵין הוּא נִפְלָא יוֹתֵר
מִסִּפּוּרוֹ שֶׁל סִנְדְבָּאד״. אָמַר לָהּ הַמֶּלֶךְ שַׁהַרִיָּאר:
״וְכֵיצַד הָיָה הַדָּבָר?״ פָּתְחָה וְאָמְרָה:





מלכי כאבל וכראסאן נחשבים כאן כנוצרים, זכר לזמן שהיתה אסיה המרכזית, בימי הבינים, תחת השפעת נוצרים.  ↩


“בִּרְוֹחבוֹת” במקור המודפס. צ“ל: בִּרְחוֹבוֹת – הערת פב”י.  ↩


“שָׁבְעָם” במקור המודפס. צ“ל: שָׂבְעָם – הערת פב”י.  ↩


“קָשָׂה” במקור המודפס. צ“ל: קָשָׁה – הערת פב”י.  ↩


“וָחַן” במקור המודפס. צ“ל: וָחֵן – הערת פב”י.  ↩


שמש.  ↩


“הַבְּשׁוּרָה” במקור המודפס. צ“ל: הַבְּשׂוֹרָה – הערת פב”י.  ↩


ע״פי קראן פרשה כז פסוק טז וכן לה, כט; מב, כא.  ↩


“שֶּׂשִּׂמְּחַתְנִי” במקור המודפס. צ“ל: שֶּׁשִּׂמְּחַתְנִי – הערת פב”י.  ↩


“עַל עַל” במקור המודפס. צ“ל: עַל – הערת פב”י.  ↩


“אַל” במקור המודפס. צ“ל: עַל – הערת פב”י.  ↩


“הַמֶּלֻךְ” במקור המודפס. צ“ל: הַמֶּלֶךְ – הערת פב”י.  ↩


אריה.  ↩


“שֶׁשָּׁכַר” במקור המודפס. צ“ל: שֶׁשָּׂכַר – הערת פב”י.  ↩


“מֵעִיְנָיָם” במקור המודפס. צ“ל: מֵעִנְיָנָם – הערת פב”י.  ↩


“הַשֵּׁיךָ” במקור המודפס. צ“ל: הַשֵּׁיךְ – הערת פב”י.  ↩


“לְפָנָי” במקור המודפס. צ“ל: לְפָנָיו – הערת פב”י.  ↩


“שֶׁהַמֶּיֶלךְ” במקור המודפס. צ“ל: שֶׁהַמֶּלֶךְ – הערת פב”י.  ↩


“אִמּוֹ” במקור המודפס. צ“ל: אִמָּהּ – הערת פב”י.  ↩


“את אֶת” במקור המודפס. צ“ל: אֶת – הערת פב”י.  ↩


“מִשְׁפַּתְּחָהּ” במקור המודפס. צ“ל: מִשְׁפַּחְתָּהּ – הערת פב”י.  ↩


פרושו גאוה וגאון ואפשר שם של מין נחשים.  ↩


“שֶׂכָּל” במקור המודפס. צ“ל: שֶׁכָּל – הערת פב”י.  ↩


הר בדרום אלקאהירה.  ↩


פרוש המלה הוא ״הצעיר הנצחי״ ומזהים אותו עם אליהו הנביא או גם בגאורגיוס הקדוש.  ↩


“שֶׂצָּפוּי” במקור המודפס. צ“ל: שֶׁצָּפוּי – הערת פב”י.  ↩


“עַד וּבָכוּ” במקור המודפס. צ“ל: וּבָכוּ עַד – הערת פב”י.  ↩


כשמוסלים מגרש את אשתו שלשה גרושין לא יוכל לחזר לקחתה עד אם תנשא
לאיש אחר ויגרשנה. קראן פרשה ב׳ פסוק ר״ל היינו במספרים 230.  ↩


“שֵׁכֶל” במקור המודפס. צ“ל: שֵׂכֶל – הערת פב”י.  ↩


קראן פרשה נג פסוק יד, עץ–הלוט נמצא ברקיע השביעי ליד כסא–הכבוד.  ↩



"
