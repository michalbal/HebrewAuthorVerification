,Title,Translator,Lang,Author,Text
0,סִפּוּר הַמַּרְאֶה עַל כָּךְ שֶׁהַמַּדָּע וְהַשֵּׂכֶל מְרִימִים מַעֲלַת בַּעֲלֵיהֶם,יוסף יואל ריבלין,מערבית,יוסף יואל ריבלין,"

סֻפַּר שֶׁאַלְמַאֲמוּן, לֹא הָיָה בְּכָל כַּלִיפֵי בְּנֵי־עַבָּאס
כַּלִיף מְלֻמָּד יוֹתֵר מִמֶּנּוּ בְּכָל הַמַּדָּעִים. וְהָיוּ לוֹ בְכָל
שָׁבוּעַ שְׁנֵי יָמִים שֶׁהָיָה יוֹשֵׁב בָּהֶם לְהִתְוַכֵּחַ עִם
הַמְלֻמָּדִים. וְהָיוּ הַמִּתְוַכְּחִים מֵחַכְמֵי הַדָּת וּפִילוֹסוֹפֵי
הַדָּת יוֹשְׁבִים לְפָנָיו לְפִי דַרְגוֹתֵיהֶם וּמַעֲלוֹתֵיהֶם. פַּעַם,
בְּשָׁעָה שֶׁהָיָה יוֹשֵׁב עִמָּם, נִכְנַס לְמוֹשָׁבוֹ אָדָם נָכְרִי
וְעָלָיו בְּגָדִים לְבָנִים שְׁחוּקִים. יָשַׁב בַּקָּצֶה הָאַחֲרוֹן שֶׁל
הָאֲנָשִׁים; וְהָיָה יוֹשֵׁב מֵאֲחוֹרֵי חַכְמֵי הַדָּת בְּמָקוֹם
צָנוּעַ. פָּתְחוּ בִדְבָרִים וְדָנוּ בִּבְעָיוֹת חֲמוּרוֹת. וְהָיָה
מִמִּנְהָגָם שֶׁהָיוּ מַקִּיפִים אֶת הַשְּׁאֵלָה עַל בְּנֵי הַמּוֹשָׁב
אִישׁ אַחֲרֵי אִישׁ, וּמִי שֶׁמָּצָא תוֹסֶפֶת שְׁנוּנָה אוֹ נְקֻדָּה
מַפְלִיאָה הָיָה אוֹמְרָהּ. הִקִּיפָה הַשְּׁאֵלָה עַד שֶׁהִגִּיעָה
לְאוֹתוֹ אָדָם נָכְרִי. דִּבֵּר וְהֵשִׁיב תְּשׁוּבָה יָפָה מִתְּשׁוּבוֹת
חַכְמֵי הַדָּת כֻּלָּם, וּמְָצְאוּ דְבָרָיו חֵן בְּעֵינֵי הַכַּלִיף.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה מִן הַשִּׁיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַשְּׁלֹש
מֵאוֹת וּשְׁמוֹנָה, אָמְרָה: שָׁמָעְתִּי, הַמֶּלֶךְ הַמְאֻשָּׁר,
שֶׁדְּבָרָיו מָצְאוּ חֵן בְּעֵינֵי הַכַּלִיף אַלְמַאֲמוּן וְצִוָּה
לְהַעֲלוֹת אוֹתוֹ מֵאוֹתוֹ מָקוֹם לְמָקוֹם נַעֲלֶה מִמֶּנּוּ.
כְּשֶׁהִגִּיעָה אֵלָיו הַשְּׁאֵלָה הַשְּׁנִיָּה הֵשִׁיב תְּשׁוּבָה יָפָה
מִן הַתְּשׁוּבָה הָרִאשׁוֹנָה. צִוָּה אַלְמַאֲמוּן לְהַעֲלוֹתוֹ לְמָקוֹם
נַעֲלֶה יוֹתֵר מֵאוֹתָהּ דַּרְגָּה. כְּשֶׁהִקִּיפָה הַשְּׁאֵלָה
הַשְּׁלִישִׁית הֵשִׁיב תְּשׁוּבָה יָפָה יוֹתֵר וְקוֹלַעַת יוֹתֵר
מִשְׁתֵּי הַתְּשׁוּבוֹת הָרִאשֹונוֹת. צִוָּה אַלְמַאֲמוּן שֶׁיֵּשֵׁב
קָרוֹב אֵלָיו. כְּשֶׁנִּגְמַר הָעִיּוּן הֵבִיאוּ מַיִם וְנָטְלוּ
יְדֵיהֶם וְהֵבִיאוּ אֹכֶל וְאָכְלוּ. קָמוּ חַכְמֵי הַדָּת וְיָצְאוּ.
עִכֵּב אַלְמַאֲמוּן אוֹתוֹ אָדָם מִלָּצֵאת עִמָּהֶם, וְקֵרֵב אוֹתוֹ
אֵלָיו וְנָהַג בּוֹ עֲדִינוּת וְהִבְטִיחוֹ לְהֵיטִיב עִמּוֹ וּלְהַאֲצִיל
לוֹ חֶסֶד. אַחַר־כָּךְ הוּכַן מוֹשַׁב הַמִּשְׁתֶּה וּבָאוּ מֵרֵעֵי
הַכַּלִיף וּמְשַׁעְשְׁעָיו הַנָּאִים וְהִקִּיף הַיַּיִן. כְּשֶׁהִגִּיעַ
הַתּוֹר אֶל אוֹתוֹ הָאִישׁ, קָפַץ וְעָמַד עַל רַגְלָיו וְאָמַר: “אִם
יִתֵּן לִי נְשִׂיא־הַמַּאֲמִינִים רְשׁוּת, אֹמַר דָּבָר אֶחָד”. אָמַר
לוֹ: “אֱמֹר מַה שֶׁאַתָּה חָפֵץ”. אָמַר: “כְּבָר יָדַע מַעֲלַת
הַמֶּלֶךְ, יוֹסִיף לוֹ אֱלֹהִים מַעֲלָה, שֶׁעַבְדּוֹ הָיָה הַיּוֹם
בְּמוֹשָׁב זֶה הַמְכֻבָּד מִן הַבִּלְתִּי יְדוּעִים שֶׁבִּבְנֵי־אָדָם
וּמִנְּחוּתֵי הַדַּרְגָּה שֶׁבְּיוֹשְׁבֵי הַמּוֹעָצָה,
וְשֶׁנְּשִיא־הַמַּאֲמִינִים קֵרְבָהוּ וְקִדְּמָהוּ בִגְלַל מִקְצָת מִן
הַשֵּׂכֶל שֶׁהֶרְאָה, וְשָׁת אוֹתוֹ רָם עַל דַּרְגַּת זוּלָתוֹ,
וְהִגִּיעַ עַל יָדוֹ עַד לְקָצֶה אֲשֶׁר לֹא עָרַב לִבּוֹ לְהַגִּיעַ
אֵלָיו. וְעַכְשָׁו הוּא מְבַקֵּשׁ לְהַפְרִיד בֵּינוֹ וּבֵין הַמִּדָּה
הַמּוּעָטָה שֶׁל הַשֵּׂכֶל, שֶׁעָשָׂה אוֹתוֹ לִמְכֻבָּד אַחֲרֵי הֱיוֹתוֹ
נִקְלֶה וְהִרְבָּה אוֹתוֹ אַחֲרֵי הֱיוֹתוֹ פְּחוּת הָעֵרֶךְ. וְחַס
וְחָלִילָה הוּא לִנְשִׂיא־הַמַּאֲמִינִים שֶׁיְקַנֵּא בוֹ בִגְלַל מִדָּה
זוֹ שֶׁל שֵׂכֶל שֶׁעִמּוֹ, וְהַפִּקְחוּת וְהַמַּעֲלָה, מִשּׁוּם
שֶׁהָאָדָם, כֵּיוָן שֶׁשָּׁתָה מַשְׁקֶה הַמְשַׁכֵּר יִתְרַחֵק מִמֶּנּוּ
הַשֵּׂכֶל וְיִשְׁלֹל מִמֶּנּוּ אֶת תַּרְבּוּתוֹ, וְיַחֲזֹר לְאוֹתָהּ
דַּרְגָּה בְזוּיָה כְּמוֹ שֶׁהָיָה וְיֵעָשֶׂה בָזוּי וּבִלְתִּי יָדוּעַ
בְּעֵינֵי בְנֵי־אָדָם. מְבַקֵּשׁ אֲנִי אֵפוֹא מִמַּעֲלַת הַמֶּלֶךְ
שֶׁלֹּא יִשְׁלֹל מִמֶּנִּי אוֹתָהּ הָאֶבֶן הַיְקָרָה, בְּחַסְדּוֹ
וּבִנְדִיבוּתוֹ וּמַעֲלַת אַדְנוּתוֹ וִיפִי תְכוּנָתוֹ”. כְּשֶׁשָּׁמַע
הַכַּלִיף אַלְמַאֲמוּן מִפִּיו דְּבָרִים אֵלֶּה, הִלֵּל אוֹתוֹ
וְשִׁבְּחוֹ וְהוֹשִׁיבוֹ בְדַרְגָּתוֹ, וְנָתַן לוֹ יְקָר וְצִוָּה לוֹ
מֵאָה אֶלֶף אֲדַרְכְּמוֹנִים, וְהִרְכִּיב אוֹתוֹ עַל סוּס וְנָתַן לוֹ
בְגָדִים מְפֹאָרִים, וְהָיָה מְרוֹמֵם אוֹתוֹ בְכָל מוֹשָׁב וּמְקָרְבוֹ
יֶתֶר עַל כָּל חֶבֶר חַכְמֵי הַדָּת עַד שֶׁהָיָה מוּרָם מִכֻּלָּם
בְּדַרְגָּה, בַּמַּעֲלָה הַנַּעֲלָה בְּיוֹתֵר. וֵאלֹהִים הוּא
הַּיוֹדֵעַ.

"
