,Title,Translator,Lang,Author,Text
0,סִפּוּר מְאֹרָעוֹת בֻּלוּקִיָּא,יוסף יואל ריבלין,מערבית,יוסף יואל ריבלין,"

דַּע, חָאסִבּ, שֶׁהָיָה בִמְדִינַת מִצְרַיִם מֶלֶךְ מִבְּנֵי-יִשְׂרָאֵל,
וְהָיָה לוֹ בֵן בֻּלוּקִיָּא שְׁמוֹ, וְהָיָה מֶלֶךְ זֶה חָכָם וִירֵא
אֱלֹהִים, כָּפוּף עַל קְרִיאַת סִפְרֵי-הַמַּדָּע. וּכְשֶׁנֶּחֱלַשׁ
וְקָרַב לָמוּת עָלוּ אֵלָיו גְּדוֹלֵי מֶמְשַׁלְתּוֹ לִשְׁאֹל
בִּשְׁלוֹמוֹ. כְּשֶׁיָּשְׁבוּ אֶצְלוֹ, אָמַר לָהֶם: עַמִּי, דְּעוּ
שֶׁכְּבָר קָרְבָה עֵת נְסִיעָתִי מִן הָעוֹלָם הַזֶּה אֶל הָעוֹלָם
הַבָּא, וְאֵין עִמִּי דָבָר שֶׁאֲצַוֶּה אֶתְכֶם עָלָיו אֶלָּא בְנִי
בֻּלוּקִיָּא״. קִבְּלוּ אֶת צַוָּאָתוֹ. אַחַר-כָּךְ אָמַר: ״מֵעִיד אֲנִי
שֶׁאֵין אֱלוֹהַּ אֶלָּא אַללָּהּ״ וְנֶאֱנַק אֲנָקָה וְעָזַב אֶת הָעוֹלָם
הַזֶּה, רַחֲמֵי אֱלֹהִים עָלָיו. הֵכִינוּ לוֹ צָרְכֵי קְבוּרָתוֹ
וְרָחֲצוּ אוֹתוֹ וּקְבָרוּהוּ, וְשָׂמוּ אֶת בְּנוֹ בֻּלוּקִיָּא
לְשֻׂלְטָאן עֲלֵיהֶם. וְהָיָה בְנוֹ נוֹהֵג בְּמֵישָׁרִים עִם נְתִינָיו.
וּמָצְאוּ בְנֵי-הָאָדָם מְנוּחָה בִזְמַנּוֹ. אֵרַע בְּאַחַד הַיָּמִים
שֶׁפָּתַח אֶת בָּתֵּי הָאוֹצָר שֶׁל אָבִיו, לְהִסְתַּכֵּל בָּהֶם. פָּתַח
בֵּית-אוֹצָר אֶחָד מֵאוֹתָם בָּתֵּי-הָאוֹצָר וּמָצָא בוֹ צוּרַת דֶּלֶת.
פָּתַח אוֹתָהּ וְנִכְנַס וְהִנֵּה שָׁם חֲדַר-נְזִירִים קָטָן וּבוֹ
עַמּוּד שֶׁל שַׁיִשׁ לָבָן וְעָלָיו תֵּבָה שֶׁל עֲצֵי הָבְנִים. נְטָלָהּ
בֻּלוּקִיָּא וּפְתָחָהּ וּמָצָא בְתוֹכָהּ תֵּבָה שְׁנִיָּה שֶׁל זָהָב.


פְּתָחָהּ וְרָאָה בְתוֹכָהּ סֵפֶר. פָּתַח אֶת הַסֵּפֶר וְקָרָא אוֹתוֹ,
וְרָאָה בוֹ תֵּאוּר מֻחַמָּד – יִתְפַּלֵּל אֱלֹהִים עָלָיו וְיָשֵׂם לוֹ
שָׁלוֹם, שֶׁיִּשָּׁלַח בְּאַחֲרִית הַיָּמִים, וְהוּא נְשִׂיא הָרִאשׁוֹנִים וְהָאַחֲרוֹנִים. כְּשֶׁקָּרָא בֻּלוּקִיָּא סֵפֶר זֶה
וְיָדַע אֶת תֵּאוּרֵי אֲדוֹנֵנוּ מֻחַמָּד, יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם – דָּבַק לְבָבוֹ בְאַהֲבָתוֹ. אָסַף בֻּלוּקִיָּא
אֶת גְּדוֹלֵי בְנֵי-יִשְׂרָאֵל מִן הַכֹּהֲנִים וְהַחֲבֵרִים
וְהַנְּזִירִים וְגִלָּה לָהֶם עַל דְּבַר אוֹתוֹ סֵפֶר וְקָרָא אוֹתוֹ
לִפְנֵיהֶם וְאָמַר לָהֶם: ״עַמִּי, מִן הָרָאוּי הוּא שֶׁאוֹצִיא אֶת
אָבִי מִקִּבְרוֹ וְאֶשְׂרְפֶנּוּ.״ אָמְרוּ לוֹ הָאֲנָשִׁים: ״מִשּׁוּם
מַה תִשְׂרְפֶנּוּ?״ אָמַר לָהֶם בֻּלוּקִיָּא: ״מִשּׁוּם שֶׁהִסְתִּיר
מִמֶּנִּי סֵפֶר זֶה, וְלֹא הֶרְאָהוּ לִי.״ וּכְבָר חִבְּרוֹ מִמַּה
שֶּׁהוֹצִיא מִן הַתּוֹרָה וּמִתּוֹךְ מְגִלּוֹת אַבְרָהָם וְשָׂם אֶת
הַסֵּפֶר הַזֶּה בְאוֹצָר מֵאוֹצְרוֹתָיו, וְלֹא גִּלָּה אוֹתוֹ לְשׁוּם
אָדָם. אָמְרוּ לוֹ הָאֲנָשִׁים: ״מַלְכֵּנוּ, אָבִיךָ הֲרֵי כְבָר מֵת
וְהוּא כָעֵת בֶּעָפָר וּמִשְׁפָּטוֹ מָסוּר בְּיַד אֱלֹהָיו, אַל תּוֹצֵא
אוֹתוֹ אֵפוֹא מִקִּבְרוֹ.״ כְּשֶׁשָּׁמַע בֻּלוּקִיָּא דְבָרִים אֵלֶּה
מִפִּי גְדוֹלֵי בְנֵי-יִשְׂרָאֵל, יָדַע שֶׁלֹּא יִתְּנוּ לוֹ לַעֲשׂוֹת
זֹאת בְּאָבִיו. עָזַב אוֹתָם וְנִכְנַס אֶל אִמּוֹ וְאָמַר לָהּ: אִמִּי,
הִנֵּה רָאִיתִי בְאוֹצְרוֹת אָבִי סֵפֶר וּבוֹ תֵאוּר מֻחַמָּד,
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם, וְהוּא נָבִיא
שֶׁיִּשָּׁלַח בְּאַחֲרִית הַיָּמִים, וּכְבָר דָּבַק לִבִּי בְאַהֲבָתוֹ,
וּרְצוֹנִי לַעֲבֹר בָּאָרֶץ עַד שֶׁאֶפָּגֵשׁ עִמּוֹ, שֶׁאִם אֵינִי
נִפְגָּשׁ עִמּוֹ, אֲנִי מֵת מִכִּסּוּפִים לְאַהֲבָתוֹ״. הֵסִיר מֵעָלָיו
אֶת בְּגָדָיו וְלָבַשׁ גְּלִימַת צֶמֶר וְנַעֲלַיִם גְּבֵהוֹת הֶעָקֵב,
וְאָמַר: ״אִמִּי, אַל תִּשְׁכְּחִי מֵהִתְפַּלֵּל עָלַי.״ בָּכְתָה עָלָיו
אִמּוֹ וְאָמְרָה לוֹ: ״אֵיךְ יִהְיֶה מַצָּבֵנוּ אַחֲרֵי שֶׁתַּעֲזֹב
אוֹתָנוּ?״ אָמַר לָהּ בֻּלוּקִיָּא: ״לֹא נִשְׁאַר בִּי עוֹד אֹרֶךְ-רוּחַ
כְּלָל, וַהֲרֵינִי מוֹסֵר עִנְיָנֵךְ וְעִנְיָנִי בִּידֵי אֱלֹהִים
יִתְעַלֶּה״. נָסַע בֻּלוּקִיָּא מִבְּלִי שֶׁיֵּדַע אִישׁ מִבְּנֵי
עַמּוֹ, נָסַע עַד שֶׁהִגִּיעַ לְחוֹף הַיָּם וְרָאָה אֳנִיָּה. יָרַד
בָּהּ עִם הַנּוֹסְעִים וְנָסַע אִתָּם עַד שֶׁהִגִּיעַ לְאִי. עָלוּ
הַנּוֹסְעִים מִן הָאֳנִיָּה אֶל אוֹתוֹ אִי, וְעָלָה אִתָּם. אַחַר-כָּךְ
פָּרַשׁ מֵהֶם יְחִידִי בָּאִי וְיָשַׁב תַּחַת עֵץ. תָּקְפָה אוֹתוֹ
שֵׁנָה וְנִרְדָּם. אַחַר-כָּךְ הִתְעוֹרֵר מִשְּׁנָתוֹ וְשָׂם פָּנָיו
לָאֳנִיָּה לָרֶדֶת בָּהּ, וּמָצָא שֶׁהָאֳנִיָּה כְבָר הִפְלִיגָה,
וְרָאָה בְאוֹתוֹ אִי נְחָשִׁים כַּגְמַלִּים וְכַדְּקָלִים, וְהֵם
מַזְכִּירִים שֵׁם אֱלֹהִים יְרוֹמַם וְיִתְעַלֶּה וּמִתְפַּלְּלִים עַל
מֻחַמָּד, יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם, וְקוֹרְאִים
בְּקוֹל בְּשֵׁם אֱלֹהִים וּבְתִשְׁבַּחְתּוֹ. כְּשֶׁרָאָה זֹאת
בֻּלוּקִיָּא תָּמַהּ תַּכְלִית הַתְּמִיהָה…


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וּשְׁמוֹנִים וְשִׁבְעָה אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁכְּשֶׁרָאָה בֻּלוּקִיָּא אֶת הַנְּחָשִׁים קוֹרְאִים
בְּשֵׁם אֱלֹהִים וּבְתִשְׁבַּחְתּוֹ, תָּמַהּ תַּכְלִית הַתְּמִיהָה.
כְּשֶׁרָאוּ הַנְּחָשִׁים אֶת בֻּלוּקִיָּא נֶאֱסְפוּ עָלָיו, וְאָמַר לוֹ
נָחָשׁ מֵהֶם: ״מִי אַתָּה וּמֵאַיִן בָּאתָ וּמַה שִּׁמְךָ, וּלְאָן
אַתָּה הוֹלֵךְ?״ אָמַר לָהֶם: ״שְׁמִי בֻּלוּקִיָּא,
וּמִבְּנֵי-יִשְׂרָאֵל אֲנִי וְיָצָאתִי לוֹהֵט בְּאַהֲבַת מֻחַמָּד,
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם, וּמְבַקְּשׁוֹ. וּמָה
אַתֶּם הַבְּרוּאִים הָאֲצִילִים?״ אָמְרוּ לוֹ הַנְּחָשִׁים: ״אֲנַחְנוּ
מִשּׁוֹכְנֵי גֵיהִנֹּם, וּבְרָאָנוּ אֱלֹהִים יִתְעַלֶּה לִנְקָמָה
בַכּוֹפְרִים.״ אָמַר לָהֶם בֻּלוּקִיָּא: ״וּמַה הוּא שֶׁהֱבִיאֲכֶם
לְמָקוֹם זֶה?״ אָמְרוּ לוֹ: ״דַּע, בֻּלוּקִיָּא, שֶׁגֵּיהִנֹּם בְּרֹב
רְתִיחָתָהּ הִיא נוֹשֶׁמֶת בַּשָּׁנָה שְׁתֵּי פְעָמִים, פַּעַם בַּחֹרֶף
וּפַעַם בַּקַּיִץ. וְדַע שֶׁהַחֹם הָרַב הוּא מֵרֹב מַה שֶּׁהִיא
נוֹשֶׁבֶת. וּכְשֶׁהִיא נוֹשֶׁבֶת אֶת נְשִׁיפָתָהּ, הִיא מַשְׁלִיכָה
אוֹתָנוּ מִתּוֹךְ בִּטְנָהּ, וּכְשֶׁהִיא שׁוֹאֶפֶת אֶת נְשִׁימָתָהּ הִיא
מַחֲזִירָה אוֹתָנוּ אֵלֶיהָ.״ אָמַר לָהֶם בֻּלוּקִיָּא: ״כְּלוּם יֵשׁ
בְּגֵּיהִנֹּם גְּדוֹלִים מִכֶּם?״ אָמְרוּ לוֹ: ״אֵין אָנוּ יוֹצְאִים עִם
נְשִׁיפָתָהּ אֶלָּא בִגְלַל קַטְנוּתֵנוּ, שֶׁכֵּן בְּגֵיהִנֹּם כָּל
נָחָשׁ, שֶׁאִלּוּ הָיָה עוֹבֵר הַגָּדוֹל שֶׁבָּנוּ בְאַפּוֹ לֹא הָיָה
מַרְגִּישׁ בּוֹ.״ אָמַר לָהֶם בֻּלוּקִיָּא: ״אַתֶּם מַזְכִּירִים1
שֵׁם אֱלֹהִים וּמִתְפַּלְּלִים עַל מֻחַמָּד. וּמֵהֵיכָן אַתֶּם
מַכִּירִים אֶת מֻחַמָּד?״ אָמְרוּ לוֹ: ״בֻּלוּקִיָּא, הֲרֵי שֵׁם
מֻחַמָּד כָּתוּב עַל שַׁעַר גַּן-עֵדֶן, וְאִלּוּלֵא הוּא, לֹא הָיָה
אֱלֹהִים בּוֹרֵא אֶת הַבְּרוּאִים וְלֹא גַן-עֵדֶן וְלֹא גֵיהִנֹּם וְלֹא
שָׁמַיִם וְלֹא אֶרֶץ, מִשּׁוּם שֶׁאֱלֹהִים לֹא בָרָא אֶת כָּל
הַנִּבְרָאִים אֶלָּא בִגְלַל מֻחַמָּד, וְקָשַׁר שְׁמוֹ בִשְׁמוֹ בְכָל
מָקוֹם. וּמִשּׁוּם כָּךְ אָנוּ אוֹהֲבִים אֶת מֻחַמָּד״. כְּשֶׁשָּׁמַע
בֻּלוּקִיָּא דְבָרִים אֵלֶּה מִפִּי הַנְּחָשִׁים, נִתְוַסְּפוּ
כִסּוּפָיו בְּאַהֲבַת מֻחַמָּד, וְגָדְלָה תְשׁוּקָתוֹ אֵלָיו. נִפְרַד
מֵהֶם בֻּלוּקִיָּה וְנָסַע עַד שֶׁהִגִּיעַ לְחוֹפוֹ שֶׁל יָם וְרָאָה
סְפִינָה לְצַד הָאִי. יָרַד בָּהּ עִם נוֹסְעֶיהָ וְנָסְעוּ. לֹא פָסְקוּ
לִנְסֹעַ עַד שֶׁהִגִּיעוּ לְאִי שֵׁנִי. עָלָה אֵלָיו וְהִתְהַלֵּךְ
שָׁעָה וְרָאָה בוֹ נְחָשִׁים גְּדוֹלִים וּקְטַנִּים, שֶׁאֵין יוֹדֵעַ
מִסְפָּרָם אֶלָּא אֱלֹהִים יִתְעַלֶּה. וּבְתוֹכָם נָחָשׁ לָבָן יוֹתֵר
מִן הַבְּדֹלַח, וְהוּא יוֹשֵׁב בְּטַס שֶׁל זָהָב. וְאוֹתוֹ טַס עַל
גַּבּוֹ שֶׁל נָחָשׁ כְּפִיל. וְאוֹתוֹ נָחָשׁ מֶלֶךְ הַנְּחָשִׁים,
וַאֲנִי הוּא, חָאסִבּ.״ שָׁאַל חָאסִבּ אֶת מֶלֶךְ הַנְּחָשִׁים וְאָמַר
לוֹ: ״וּמַה הוּא שֶׁאֵרַע לְךָ עִם בֻּלוּקִיָּא?״ אָמַר הַנָּחָשׁ:
״חָאסִבּ, דַּע, שֶׁכְּשֶׁהִסְתַּכַּלְתִּי בְבֻּלוּקִיָּא אָמַרְתִּי לוֹ
שָׁלוֹם, וְהֶחֱזִיר לִי שָׁלוֹם. אָמַרְתִּי לוֹ: ״מִי אַתָּה, וּמָה
עִנְיָנְךָ וּמֵאַיִן בָּאתָ וּלְאָן אַתָּה הוֹלֵךְ, וּמַה שְּׁמֶךָ?״
אָמַר לִי: ״אֲנִי מִבְּנֵי-יִשְׂרָאֵל וּבֻלוּקִיָּא שְׁמִי וַאֲנִי
עוֹבֵר בָּאָרֶץ מִתּוֹךְ אַהֲבָתִי לְמֻחַמָּד, יִתְפַּלֵּל אֱלֹהִים
עָלָיו וְיָשֵׂם לוֹ שָׁלוֹם, שֶׁכֵּן רָאִיתִי תֵאוּרָיו בַּסֵּפֶר
שֶׁהוּרַד מֵאֱלֹהִים.״ שָׁאַל אוֹתִי בֻּלוּקִיָּא וְאָמַר לִי: ״אֵיזֶה
דָבָר אַתָּה, וּמָה עִנְיָנְךָ וּמָה אֵלֶּה הַנְּחָשִׁים שֶׁמִּסָּבִיב
לְךָ?״ אָמַרְתִּי לוֹ: ״בֻּלוּקִיָּא, אֲנִי מֶלֶךְ הַנְּחָשִׁים,
וּכְשֶׁתִּפָּגֵשׁ עִם מֻחַמָּד, מְסֹר לוֹ שָׁלוֹם מִשְּׁמִי.״ שׁוּב
יָרַד בֻּלוּקִיָּא בִּסְפִינָה וְנָסַע עַד שֶׁהִגִּיעַ לִירוּשָׁלַיִם
וְהָיָה בִירוּשָׁלַיִם אָדָם שֶׁהִשִּׁיג אֶת כָּל הַמַּדָּעִים, וְהָיָה
יוֹדֵעַ עַל בּוּרְיָה חָכְמַת הַהַנְדָּסָה וְחָכְמַת הַתְּכוּנָהּ
וְהַחֶשְׁבּוֹן וְחָכְמַת הַפַּרְצוּף וְאֶת מַדַּע הָרוּחוֹת, וְהָיָה
קוֹרֵא בַתּוֹרָה וּבָאִיוַנְגֶלְיוֹן וּבְמִזְמוֹרֵי תְהִלִּים
וּמְגִלּוֹת אַבְרָהָם, וְהָיָה שְׁמוֹ עַפְפָאן, וּכְבָר מָצָא בְסֵפֶר
שֶׁהָיָה אֶצְלוֹ, שֶׁכָּל מִי שֶׁנּוֹשֵׂא אֶת טַבַּעַת שְׁלֹמֹה,
יָסוּרוּ לְמִשְׁמַעְתּוֹ בְנֵי-הָאָדָם וְהָרוּחוֹת וְהָעוֹפוֹת
וְחַיּוֹת-הַבָּר וְכָל הַנִּבְרָאִים. וְרָאָה בְאַחַד הַסְּפָרִים,
שֶׁבְּשָׁעָה שֶׁנִּפְטַר אֲדוֹנֵנוּ שְׁלֹמֹה שָׂמוּ אוֹתוֹ בְאָרוֹן
וְהֶעֱבִירוּ אוֹתוֹ שִׁבְעָה יַמִּים, וְהַטַּבַּעַת בְּאֶצְבָּעוֹ, וְלֹא
יָכֹל מִי שֶׁהוּא מִבְּנֵי-הָאָדָם וְלֹא מִן הָרוּחוֹת לָקַחַת טַבַּעַת
זוֹ מֵאֶצְבָּעוֹ, וְלֹא הָיָה יָכֹל מִי שֶׁהוּא מִבַּעֲלֵי-הַסְּפִינוֹת
לַעֲבֹר בִּסְפִינָה אֶל אוֹתוֹ מָקוֹם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וּשְׁמוֹנִים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁעָפְפָאן מָצָא בְאַחַד סְפָרָיו שֶׁלֹּא יָכֹל
מִי-שֶׁהוּא מִבְּנֵי הָאָדָם וְלֹא מִן הָרוּחוֹת לָקַחַת טַבַּעַת
אֲדוֹנֵנוּ שְׁלֹמֹה מֵאֶצְבָּעוֹ, וְלֹא הָיָה יָכֹל מִי-שֶׁהוּא
מִבַּעֲלֵי הַסְּפִינוֹת לַעֲבֹר בִּסְפִינָה אֶל אוֹתוֹ מָקוֹם. וּמָצָא
בְּאַחַד הַסְּפָרִים גַּם זֶה שֶׁבֵּין הַעֲשַׂבִּים עֵשֶׂב, שֶׁכָּל
הַנּוֹטֵל מִמֶּנּוּ מַשֶּׁהוּ וְסוֹחֲטוֹ וְנוֹטֵל מִיצוֹ וּמוֹשֵׁחַ בּוֹ
אֶת כַּפּוֹת רַגְלָיו, יוּכַל לָלֶכֶת עַל פְּנֵי כָל יַם שֶׁבְּרָאוֹ
אֱלֹהִים יִתְעַלֶּה וְלֹא תִתְרַטֵּבְנָה כַפּוֹת רַגְלָיו. וְאֵין אַף
אֶחָד יָכֹל לְהַשִּׂיג אוֹתוֹ עֵשֶׂב, אֶלָּא אִם כֵּן הָיָה עִמּוֹ
מֶלֶךְ הַנְּחָשִׁים. וּכְשֶׁנִּכְנַס בֻּלוּקִיָּא אֶל יְרוּשָׁלַיִם
יָשַׁב בְּמָקוֹם אֶחָד וְהָיָה עוֹבֵד אֶת אֱלֹהִים יִתְעַלֶּה. וּבְעוֹד
הוּא יוֹשֵׁב וְעוֹבֵד אֶת אֱלֹהִים, קָרַב וּבָא אֵלָיו עַפְפָאן וְנָתַן
לוֹ שָׁלוֹם, וְהֶחֱזִיר לוֹ שָׁלוֹם. הִסְתַּכֵּל עַפְפָאן בְּבֻלוּקִיָּא
וְרָאָהוּ קוֹרֵא בַתּוֹרָה, כְּשֶׁהוּא יוֹשֵׁב וְעוֹבֵד אֶת אֱלֹהִים
יִתְעַלֶּה. נִגַּשׁ אֵלָיו וְאָמַר לוֹ: ״בֶּן-אָדָם, מַה שִּׁמְךָ
וּמֵאַיִן בָּאתָ, וּלְאָן אַתָּה הוֹלֵךְ?״ אָמַר לוֹ: ״שְׁמִי
בֻּלוּקִיָּא וַאֲנִי מִמְּדִינַת מִצְרַיִם וְיָצָאתִי לְמַסָּעַי
לְבַקֵּשׁ אֶת מֻחַמָּד.״ אָמַר עַפְפָאן לְבֻּלוּקִיָּא: ״קוּם בּוֹא
עִמִּי לְבֵיתִי שֶׁאֲאָרַח אוֹתְךָ אֶצְלִי.״ אָמַר לוֹ: ״שָׁמַעְתִּי
וְכִדְבָרְךָ אֶעֱשֶׂה.״ תָּפַס עַפְפָאן בְּיַד בֻּלוּקִיָּא וְהוֹלִיכוֹ
לְבֵיתוֹ וְכִבְּדוֹ תַכְלִית הַכָּבוֹד. וְאַחַר כָּךְ אָמַר לוֹ: ״הַגֶּד
לִי, אָחִי, עִנְיָנְךָ וּמִנַּיִן אַתָּה מַכִּיר אֶת מֻחַמָּד, עַד
שֶׁדָּבַק לִבְּךָ בְּאַהֲבָתוֹ, וְהָלַכְתָּ לְבַקְּשׁוֹ. וּמִי הֶרְאָה
לְךָ אֶת הַדֶּרֶךְ הַזֹּאת?״ סִפֵּר לוֹ בֻּלוּקִיָּא אֶת סִפּוּרוֹ
מֵרֵאשִׁית וְעַד אַחֲרִית. כְּשֶׁשָּׁמַע עַפְפָאן אֶת דְּבָרָיו,
נִטְרְפָה כִמְעַט דַּעְתּוֹ עָלָיו, וְתָמַהּ עַל כָּךְ תַּכְלִית
הַתְּמִיהָה. אָמַר עַפְפָאן2 : ״הֲבִיאֵנִי לִפְגּשׁ אֶת
מֶלֶךְ הַנְּחָשִׁים וַאֲנִי מְבִיאֲךָ לִפְגּשׁ אֶת מֻחַמָּד, מִשּׁוּם
שֶׁשְּׁעַת שְׁלִיחוּתוֹ שֶׁל מֻחַמָּד רְחוֹקָה, וּכְשֶׁאָנוּ מְנַצְּחִים
אֶת מֶלֶךְ הַנְּחָשִׁים, נָשִׂים אוֹתוֹ בִכְלוּב וְנוֹלִיכוֹ אֶל
הָעֲשַׂבִּים שֶׁבֶּהָרִים, וְכָל עֵשֶׂב שֶׁאָנוּ עוֹבְרִים עָלָיו
כְּשֶׁהוּא עִמָּנוּ, יְדַבֵּר וְיוֹדִיעַ עַל הַתּוֹעֶלֶת שֶׁבּוֹ בְּכֹחַ
אֱלֹהִים יִתְעַלֶּה. שֶׁכֵּן מָצָאתִי אֶצְלִי בַּסְּפָרִים, שֶׁבֵּין
הָעֲשַׂבִּים עֵשֶׂב, שֶׁכָּל מִי שֶּׁיִּטֹּל אוֹתוֹ וְיִכְתְּשֶׁנּוּ
וְיִקַּח מִיצוֹ וּמָשַׁח בָּהֶם כַּפּוֹת רַגְלָיו וְיֵלֵךְ עַל אֵיזֶה
יַם שֶׁהוּא שֶׁבְּרָאוֹ אֱלֹהִים יִתְעַלֶּה, לֹא תִתְרַטֵּב
כַּף-רַגְלוֹ. וּכְשֶׁאָנוּ לוֹקְחִים אֶת מֶלֶךְ הַנְּחָשִׁים, הוּא
מוֹלִיךְ אוֹתָנוּ אֶל אוֹתוֹ עֵשֶׂב. וּכְשֶׁאָנוּ מוֹצְאִים אוֹתוֹ,
אָנוּ נוֹטְלִים וְכוֹתְשִׁים אוֹתוֹ וְנוֹטְלִים מִיצוֹ, וְאַחַר-כָּךְ
אָנוּ מְשַׁחְרְרִים אוֹתוֹ לָלֶכֶת לְדַרְכּוֹ, וּמוֹשְׁחִים אֶת כַּפּוֹת
רַגְלֵנוּ וְעוֹבְרִים אֶת שִׁבְעַת הַיַּמִּים וּמַגִּיעִים אֶל מְקוֹם
קְבוּרַת אֲדוֹנֵנוּ שְׁלֹמֹה וְנוֹטְלִים אֶת הַטַּבַּעַת מֵעַל
אֶצְבָּעוֹ וּמוֹשְׁלִים כְּשֵׁם שֶׁמָּשַׁל אֲדוֹנֵנוּ שְׁלֹמֹה
וּמַשִּׂיגִים אֶת מְבֻקָּשֵׁנוּ. וְאַחַר-כָּךְ נִכָּנֵס לְיַם הַחשֶׁךְ
וְנִשְׁתֶּה מִמֵּי הַחַיִּים. וְיַרְוַח לָנוּ אֱלֹהִים יִתְעַלֶּה
שֶׁנִּחְיֶה עַד אַחֲרִית הַיָּמִים וְנִפְגּשׁ אֶת מֻחַמָּד״.


כְּשֶׁשָּׁמַע בֻּלוּקִיָּא דְבָרִים אֵלֶּה מִפִּי עַפְפָאן, אָמַר לוֹ:
״עַפְפָאן, אֲנִי מְבִיאֲךָ לִפְגּשׁ אֶת מֶלֶךְ הַנְּחָשִׁים וּמַרְאֶה
לְךָ מְקוֹמוֹ״. קָם עַפְפָאן וְעָשָׂה לוֹ כְלוּב שֶׁל בַּרְזֶל וְלָקַח
עִמּוֹ שְׁנֵי גְבִיעִים וּמִלֵּא אֶחָד מֵהֶם יַיִן וּמִלֵּא אֶת
הַשֵּׁנִי חָלָב. וְנָסַע עַפְפָאן הוּא וּבֻלוּקִיָּא יָמִים וְלֵילוֹת
עַד שֶׁהִגִּיעוּ אֶל הָאִי וְהִתְהַלְּכוּ בוֹ. אַחַר-כָּךְ הִנִּיחַ
עַפְפָאן אֶת הַכְּלוּב וְהִצִּיב בּוֹ פַח, וְשָׂם בְּתוֹכוֹ אֶת שְׁנֵי
הַגְּבִיעִים הַמְמֻלָּאִים יַיִן וְחָלָב. אַחַר-כָּךְ הִתְרַחֲקוּ מִן
הַכְּלוּב וְהִסְתַּתְּרוּ שָׁעָה אַחַת. בָּא מֶלֶךְ הַנְּחָשִׁים אֶל
הַכְּלוּב, עַד שֶׁקָרַב אֶל שְׁנֵי הַגְּבִיעִים, וְהִתְבּוֹנֵן בָּהֶם
שָׁעָה אַחַת, וּכְשֶׁהֵרִיחַ רֵיחַ הֶחָלָב יָרַד מֵעַל גַּבּוֹ שֶׁל
הַנָּחָשׁ שֶׁהוּא עָלָיו, וְיָצָא מִן הַטַּס וְנִכְנַס לַכְּלוּב וּבָא
אֶל הַגָּבִיעַ שֶׁהַיַּיִן בְּתוֹכוֹ וְשָׁתָה מִמֶּנּוּ. וּכְשֶׁשָּׁתָה
מֵאוֹתוֹ גָבִיעַ נִשְׁתַּכֵּר וְנִרְדָּם. כְּשֶׁרָאָה עַפְפָאן כָּךְ
נִגַּשׁ אֶל הַכְּלוּב וּנְעָלוֹ עַל מֶלֶךְ הַנְּחָשִׁים. אַחַר-כָּךְ
נְטָלוֹ הוּא וּבֻּלוּקִיָּא וְהָלְכוּ. כְּשֶׁהִתְעוֹרֵר רָאָה עַצְמוֹ
בִכְלוּב שֶׁל בַּרְזֶל, וְהַכְּלוּב עַל רֹאשׁוֹ שֶׁל אָדָם וּלְצִדּוֹ
בֻּלוּקִיָּא. כְּשֶׁרָאָה מֶלֶךְ הַנְּחָשִׁים אֶת בֻּלוּקִיָּא אָמַר
לוֹ: ״זֶהוּ גְמוּלוֹ שֶׁל זֶה שֶׁאֵינוֹ מַזִּיק לִבְנֵי אָדָם.״ הֵשִׁיב
בֻּלוּקִיָּא וְאָמַר לוֹ: ״אַל תְּפַחֵד מִפָּנֵינוּ, מֶלֶךְ
הַנְּחָשִׁים, שֶׁאֵין אֲנַחְנוּ מַזִּיקִים לְךָ, וְאוּלָם מְבַקְּשִׁים
אֲנַחְנוּ מִמְּךָ שֶׁתַּרְאֶה לָנוּ עֵשֶׂב בֵּין הָעֲשַׂבִּים, שֶׁכָּל
הַנּוֹטְלוֹ וְכוֹתְשׁוֹ וּמוֹצִיא מִיצוֹ וּמוֹשֵׁחַ בּוֹ כַּפּוֹת
רַגְלָיו, מְהַלֵּךְ עַל אֵיזֶה יַם שֶׁהוּא שֶׁבְּרָאוֹ אֱלֹהִים
יִתְעַלֶּה, וְאֵין כַּפּוֹת רַגְלָיו נִרְטָבוֹת. וּכְשֶׁאָנוּ מוֹצְאִים
עֵשֶׂב זֶה אָנוּ לוֹקְחִים אוֹתוֹ, וּמַחְזִירִים אוֹתְךָ לִמְקוֹמְךָ
וּמְשַׁחְרְרִים אוֹתְךָ לָלֶכֶת לְדַרְכְּךָ.״ נָסְעוּ עַפְפָאן
וּבֻלוּקִיָּא עִם מֶלֶךְ הַנְּחָשִׁים לְעֵבֶר הֶהָרִים שֶׁהָעֲשַׂבִּים
בָּהֶם, וְסָבְבוּ עִמּוֹ עַל כָּל הָעֲשַׂבִּים, וְהָיָה כָל עֵשֶׂב
מְדַבֵּר וּמַגִּיד עַל דְּבַר תּוֹעַלְתּוֹ בִּרְשׁוּת אֱלֹהִים
יִתְעַלֶּה. וַעֲדַיִן הֵם בְּכָךְ כְּשֶׁהָעֲשַׂבִּים מְדַבְּרִים
מִיָּמִין וּמִשְּׁמֹאל וּמַגִּידִים אֶת הַתּוֹעֶלֶת שֶׁבָּהֶם, וְהִנֵּה
עֵשֶׂב אֶחָד מְדַבֵּר וְאוֹמֵר: ״אֲנִי הָעֵשֶׂב, שֶׁכָּל הַנּוֹטְלֵנִי
וְכוֹתְשֵׁנִי וְלוֹקֵחַ מִיצִי וּמוֹשֵׁחַ בּוֹ כַפּוֹת רַגְלָיו וְעוֹבֵר
עַל אֵיזֶה יַם שֶׁהוּא שֶׁבְּרָאוֹ אֱלֹהִים יִתְעַלֶּה, אֵין כַּפּוֹת
רַגְלָיו נִרְטָבוֹת.״ כְּשֶׁשָּׁמַע עַפְפָאן דִּבְרֵי הָעֵשֶׂב, הִנִּיחַ
אֶת הַכְּלוּב מֵעַל רֹאשׁוֹ וְנָטַל מֵאוֹתוֹ עֵשֶׂב דֵּי צָרְכּוֹ
וְכָתַשׁ אוֹתוֹ וּסְחָטוֹ וְנָטַל מִיצוֹ וְשָׂם אוֹתוֹ בִּשְׁנֵי
קַנְקַנִּים וְשָׁמַר אוֹתָם, וּמַה שֶׁנּוֹתַר מֵהֶם מָשַׁח בּוֹ אֶת
כַּפּוֹת רַגְלֵי שְׁנֵיהֶם. אַחַר-כָּךְ נָטְלוּ בֻּלוּקִיָּה וְעַפְפָאן
אֶת מֶלֶךְ הַנְּחָשִׁים וְנָסְעוּ עִמּוֹ לֵילוֹת וְיָמִים עַד
שֶׁהִגִּיעוּ אֶל הָאִי שֶׁהָיָה בוֹ. פָּתַח עַפְפָאן אֶת דֶּלֶת
הַכְּלוּב, וְיָצָא מִתּוֹכוֹ מֶלֶךְ הַנְּחָשִׁים. כְּשֶׁיָּצָא אָמַר
לָהֶם: ״וּמַה הוּא שֶׁתַּעֲשׂוּ בְמִיץ זֶה?״ אָמְרוּ לוֹ: ״מְבַקְּשִׁים
אָנוֹ לִמְשֹׁחַ בּוֹ כַּפּוֹת רַגְלֵינוּ כְּדֵי שֶׁנַּעֲבֹר אֶת שִׁבְעַת
הַיַּמִּים וְנַגִּיעַ אֶל מְקוֹם קֶבֶר אֲדוֹנֵנוּ שְׁלֹמֹה, וְנִטֹּל אֶת
הַטַּבַּעַת מֵאֶצְבָּעוֹ.״ אָמַר לָהֶם מֶלֶךְ הַנְּחָשִׁים: ״חִדְלוּ
מֵחֲשֹׁב שֶׁיַּעֲלֶה בְיֶדְכֶם לִטֹּל אֶת הַטַּבַּעַת.״ אָמְרוּ לוֹ:
״וּמִשּׁוּם מָה?״ אָמַר לָהֶם: ״מִשּׁוּם שֶׁאֱלֹהִים יִתְעַלֶּה. עָשָׂה
חַסְדּוֹ עִם שְׁלֹמֹה בָזֶה שֶׁנָּתַן לוֹ אוֹתָהּ טַבַּעַת, וְיִחֵד
אוֹתוֹ בִמְיֻחָד בָּזֶה מִשּׁוּם שֶׁאָמַר: ״אֱלֹהַי, תֵּן לִי מְלוּכָה
אֲשֶׁר לֹא תִהְיֶה כָּמוֹהָ לְאִישׁ אַחֲרָי, כִּי אַתָּה הַנּוֹתֵן״.3
וּמַה לָכֶם וּלְאוֹתָהּ טַבַּעַת?״ הוֹסִיף וְאָמַר לָהֶם: ״אִלּוּ
הֱיִיתֶם נוֹטְלִים מִן הָעֵשֶׂב שֶׁכָּל הָאוֹכֵל מִמֶּנּוּ אֵינוֹ מֵת
עַד עֵת תְּקִיעַת הַשּׁוֹפָר הָרִאשׁוֹנָה,4 שֶׁהוּא בֵין אוֹתָם
הָעֲשַׂבִּים, הָיָה לְמוֹעִיל לָכֶם יוֹתֵר מִזֶּה שֶׁנְּטַלְתֶּם,
שֶׁלֹּא תַשִּׂיגוּ מִמֶּנּוּ מְבֻקַּשְׁכֶם.״ כְּשֶׁשָּׁמְעוּ אֶת
דְּבָרָיו, הִתְחָרְטוּ חֲרָטָה רַבָּה, וְהָלְכוּ לְדַרְכָּם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת ושְׁמוֹנִים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁשָּׁמְעוּ בֻּלוּקִיָּא וְעַפְפָאן אֶת
דִּבְרֵי מֶלֶךְ הַנְּחָשִׁים, הִתְחָרְטוּ חֲרָטָה רַבָּה וְהָלְכוּ
לְדַרְכָּם. זֶהוּ מַה שֶׁהָיָה מֵעִנְיָנָם, וְאוּלָם בַּאֲשֶׁר לְמֶלֶךְ
הַנְּחָשִׁים, הִנֵּה בָא אֶל צִבְאוֹתָיו, וּמָצָא שֶׁאָבְדוּ דֶרֶךְ
וְנָבוֹכוּ בְעִנְיְנֵיהֶם, וְנֶחְשְׁלוּ הַחֲזָקִים שֶׁבָּהֶם וּמֵתוּ
הַחַלָּשִׁים שֶׁבְּתוֹכָם. כְּשֶׁרָאוּ הַנְּחָשִׁים אֶת מַלְכָּם
שָׂמְחוּ וְנִתְאַסְּפוּ סָבִיב לוֹ וְאָמְרוּ לוֹ: ״מַה הוּא שֶׁהָיָה
בְךָ וְהֵיכָן הָיִיתָ?״ סִפֵּר לָהֶם כָּל מַה שֶּׁאֵרַע לוֹ עִם עַפְפָאן
וּבֻלוּקִיָּא. אַחַר-כָּךְ אָסַף אֶת גְּדוּדָיו וְשָׂם פָּנָיו אִתָּם
אֶל הַר קָאף, שֶׁהָיוּ חוֹרְפִים בּוֹ בָּחֹרֶף, וּמְבַלִּים אֶת הַקַּיִץ
בְּמָקוֹם שֶׁרָאָה אוֹתָם בּוֹ חָאסִבּ כַּרִים אַלדִּין. גָּמַר
הַנָּחָשׁ אֶת סִפּוּרוֹ וְאָמַר: ״חָאסִבּ, זֶהוּ סִפּוּרִי וּמַה
שֶּׁאֵרַע לִי.״ הִשְׁתָּאָה חָאסִבּ לְדִבְרֵי הַנָּחָשׁ, וְאָמַר לוֹ:
״מְבַקֵּשׁ אֲנִי שֶׁיְהֵא מֵחַסְדְּךָ שֶׁתְּצַוֶּה עַל אֶחָד
מֵעוֹזְרֶיךָ לְהוֹצִיאֵנִי מֵעַל לִפְנֵי הָאֲדָמָה וַאֲמַהֵר אֶל
בְּנֵי-מִשְׁפַּחְתִּי.״ אָמַר לוֹ מֶלֶךְ הַנְּחָשִׁים: ״אִי-אַתָּה
הוֹלֵךְ מֵאִתָּנוּ עַד שֶׁיִּכָּנֵס הַחֹרֶף, שֶׁאָז אַתָּה הוֹלֵךְ
עִמָּנוּ אֶל הַר קָאף וְתִסְתַּכֵּל בּוֹ בַּתִּלִּים וּבְעַרְבוֹת-הַחוֹל
וְעֵצִים וְעוֹפוֹת הַמְשַׁבְּחִים אֶת הָאֶחָד הָאַדִּיר, וְתִסְתַּכֵּל
בַּשֵּׁדִים מִמִּשְׁפַּחַת הַמּוֹרֵד וּמִמִּשְׁפַּחַת הָעִפְרִית
וּבָרוּחוֹת שֶׁאֵין יוֹדֵעַ מִסְפָּרָם אֶלָּא אֱלֹהִים יִתְעַלֶּה.״
כְּשֶׁשָּׁמַע חָאסִבּ5 כַּרִים אַלדִּין אֶת דִּבְרֵי מֶלֶךְ
הַנְּחָשִׁים, נִתְמַלֵּא דְאָגָה וְעֶצֶב, וְאָמַר לוֹ: ״סַפֵּר לִי עַל
דְּבַר עַפְפָאן וּבֻלוּקִיָּא, מֶה הָיָה בָהֶם אַחֲרֵי שֶׁעָזְבוּ
אוֹתְךָ וְנָסְעוּ. כְּלוּם עָבְרוּ אֶת שִׁבְעַת הַיַּמִּים וְהִגִּיעוּ
לִמְקוֹם קְבוּרַת אֲדוֹנֵנוּ שְׁלֹמֹה אוֹ לֹא? וְאִם הִגִּיעוּ אֶל
מְקוֹם קֶבֶר אֲדוֹנֵנוּ שְׁלֹמֹה, הַאִם עָלָה בְיָדָם לִטֹּל אֶת
הַטַּבַּעַת אוֹ לֹא?״ אָמַר לוֹ: ״דַּע, שֶׁעַפְפָאן וּבֻלוּקִיָּא
אַחֲרֵי שֶׁעָזְבוּ אוֹתִי וְהָלְכוּ, מָשְׁחוּ אֶת כַּפּוֹת רַגְלֵיהֶם
מֵאוֹתוֹ הַמִּיץ וְהָלְכוּ עַל פְּנֵי הַיַּמִּים, וְהָיוּ מִסְתַּכְּלִים
בְּפִלְאֵי הַיָּם. וְלֹא פָסְקוּ לִנְסֹעַ מִיָּם אֶל יָם עַד שֶׁעָבְרוּ
אֶת שִׁבְעַת הַיַּמִּים. וּכְשֶׁעָבְרוּ אוֹתָם יַמִּים מָצְאוּ הַר
עָצוּם נִשָּׂא בָאֲוִיר וְהוּא מִן הַבָּרֶקֶת הַיְרוֹקָה, וּבוֹ מַעֲיָן
זוֹרֵם, וַעֲפָרוֹ כֻּלּוֹ מֹר. כְּשֶׁהִגִּיעוּ לְאוֹתוֹ מָקוֹם, שָׂמְחוּ
וְאָמְרוּ: ״כְּבָר הִשַּׂגְנוּ מַטָּרָתֵנוּ״. נָסְעוּ עַד שֶׁהִגִּיעוּ
לְהַר גָּבוֹהַּ, וְהִתְהַלְּכוּ בוֹ וְרָאוּ מְעָרָה מֵרָחוֹק בְּאוֹתוֹ
הָר, וְעָלֶיהָ כִפָּה עֲצוּמָה וְהָאוֹר נוֹצֵץ מִמֶּנָּה. כְּשֶׁרָאוּ
אוֹתָהּ מְעָרָה, שָׂמוּ פְנֵיהֶם אֵלֶיהָ עַד שֶׁהִגִּיעוּ וְנִכְנְסוּ
לְתוֹכָהּ וְרָאוּ בָהּ עֶרֶשׂ שֶׁל זָהָב נִצָּב, וְהוּא מְשֻׁבָּץ
בְּמִינֵי אֲבָנִים יְקָרוֹת וּמִסָּבִיב לוֹ כִּסְאוֹת נִצָּבִים, לֹא
יִמְנֶה מִסְפָּרָם אֶלָּא אֱלֹהִים יִתְעַלֶּה, וְרָאוּ אֶת הַמֶּלֶךְ
שְׁלֹמֹה יָשֵׁן עַל אוֹתוֹ עֶרֶשׂ וְעָלָיו בֶּגֶד-פְּאֵר שֶׁל מֶשִׁי
יָרֹק רָקוּם בְּזָהָב וּמְשֻׁבָּץ בַּאֲבָנִים טוֹבוֹת יִקְרוֹת הָעֵרֶךְ,
וְיָדוֹ הַיְּמָנִית עַל חָזֵהוּ וְהַטַּבַּעַת בְּאֶצְבָּעוֹ, וְאוֹר
הַטַּבַּעַת גּוֹבֵר וְעוֹלֶה עַל אוֹר הָאֲבָנִים הַטּוֹבוֹת שֶׁבְּאוֹתוֹ
מָקוֹם. לִמֵּד עַפְפָאן אֶת בֻּלוּקִיָּא הַשְּׁבָּעוֹת וּלְחָשִׁים
וְאָמַר לוֹ: ״קְרָא הַשְּׁבָּעוֹת אֵלֶּה וְאַל תַּפְסֵק מִקְּרִיאָתָם
עַד שֶׁאֶטֹּל אֶת הַטַּבַּעַת״. נִגַּשׁ עַפְפָאן אֶל הָעֶרֶשׂ עַד
שֶׁקָּרַב אֵלָיו, וְהִנֵּה נָחָשׁ עָצוּם עָלָה מִתַּחַת לָעֶרֶשׂ וְצָעַק
צְעָקָה גְדוֹלָה, עַד שֶׁרָעַשׁ אוֹתוֹ הַמָּקוֹם לְצַעֲקָתוֹ, וְהָיוּ
גִּצִּים נִתָּזִים מִפִּיו. אָמַר הַנָּחָשׁ לְעַפְפָאן: ״אִם אֵין אַתָּה
חוֹזֵר בְּךָ, אַתָּה אָבֵד״. נִתְעַסֵּק עַפְפָאן בָּהַשְׁבָּעוֹת וְלֹא
נִרְתַּע מִפְּנֵי אוֹתוֹ נָחָשׁ. נָשַׁב הַנָּחָשׁ בּוֹ נְשִׁיבָה
עֲצוּמָה, עַד שֶׁהָיָה אוֹתוֹ מָקוֹם קָרוֹב לְהִשָּׂרֵף בָּהּ, וְאָמַר:
״אוֹי לְךָ, אִם אֵינְךָ חוֹזֵר בְּךָ אֲנִי שׂוֹרֵף אוֹתְךָ״.
כְּשֶׁשָּׁמַע בֻּלוּקִיָּא דְּבָרִים אֵלֶּה מִפִּי הַנָּחָשׁ, עָלָה מִן
הַמְּעָרָה. וְאוּלָם עַפְפָאן לֹא נִרְתַּע מִזֶּה, וְלֹא זוֹ בִלְבַד
אֶלָּא שֶׁנִּגַּשׁ אֶל הַמֶּלֶךְ שְׁלֹמֹה, וְשָׁלַח יָדוֹ וּמָשַׁשׁ אֶת
הַטַּבַּעַת וּבִקֵּשׁ לַהֲסִירָהּ מֵאֶצְבָּעוֹ שֶׁל הַמֶּלֶךְ שְׁלֹמֹה,
וְהִנֵּה נָשַׁב הַנָּחָשׁ בְּעַפְפָאן וְשָׂרַף אוֹתוֹ, וְנַעֲשָׂה גַל
שֶׁל אֵפֶר. זֶהוּ מַה שֶּׁהָיָה מֵעִנְיָנוֹ. וְאוּלָם בֻּלוּקִיָּא,
נָפַל מִתְעַלֵּף מִן הַדָּבָר הַזֶּה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁכְּשֶׁעַפְפָאן נִשְׂרַף וְנַעֲשָׂה גַל שֶׁל אֵפֶר, נָפַל בֻּלוּקִיָּא
מִתְעַלֵּף. וְצִוָּה אֱלֹהִים יִתְעַלֶּה הוֹד מַלְכוּתוֹ, אֶת
גַּבְרִיאֵל שֶׁיֵּרֵד לָאָרֶץ לִפְנֵי שֶׁיִּשֹׁב הַנָּחָשׁ עַל
בֻּלוּקִיָּא, וְיָרַד מְהֵרָה לָאָרֶץ וְרָאָה אֶת בֻּלוּקִיָּא
מִתְעַלֵּף, וְרָאָה אֶת עַפְפָאן שָׂרוּף מִנְּשִׁיבָתוֹ שֶׁל הַנָּחָשׁ.


בָּא גַבְרִיאֵל אֶל בֻּלוּקִיָּא וְעוֹרֵר אוֹתוֹ מֵהִתְעַלְּפוּתוֹ.
כְּשֶׁהִתְעוֹרֵר, נָתַן לוֹ גַבְרִיאֵל שָׁלוֹם וְאָמַר לוֹ: ״מֵאַיִן
בָּאתָ לְמָקוֹם זֶה?״ סִפֵּר לוֹ בֻּלוּקִיָּא כָּל סִפּוּרוֹ מֵרֵאשִׁית
וְעַד אַחֲרִית. אַחַר-כָּךְ אָמַר לוֹ: ״דַּע שֶׁלֹּא בָאתִי לְמָקוֹם זֶה
אֶלָּא בִגְלַל מֻחַמָּד, שֶׁכֵּן הִגִּיד לִי עַפְפָאן, שֶׁיִּשָּׁלַח
בְּאַחֲרִית הַיָּמִים וְלֹא יִפְגְּשֶׁנּוּ אֶלָּא זֶה שֶׁיִּחְיֶה עַד
אוֹתוֹ זְמָן, וְלֹא יִחְיֶה עַד אוֹתוֹ זְמָן אֶלָּא מִי שֶׁיִּשְׁתֶּה
מִמֵּי הַחַיִּים, וְזֶה אִי-אֶפְשָׁר אֶלָּא עַל-יְדֵי הַשָּׁגַת טַבַּעַת
שְׁלֹמֹה. נִלְוֵיתִי אֵלָיו לְמָקוֹם זֶה, וְהִגִּיעוֹ מַה שֶּׁהִגִּיעוֹ
וַהֲרֵי כְבָר נִשְׂרָף, וַאֲנִי לֹא נִשְׂרַפְתִּי, וְחֶפְצִי הוּא
שֶׁתּוֹדִיעֵנִי בִדְבַר מֻחַמָּד, הֵיכָן יִהְיֶה?״ אָמַר לוֹ גַבְרִיאֵל:
״בֻּלוּקִיָּא, לֵךְ לְדַרְכְּךָ, שֶׁזְּמַן מֻחַמָּד רָחוֹק״. אַחַר-כָּךְ
הִתְנַשֵּׂא גַבְרִיאֵל וְעָלָה מִיָּד לַשָּׁמַיִם. וְאוּלָם
בֻּלוּקִיָּא, הִתְחִיל בּוֹכֶה בְכִי מַר וְנִתְחָרֵט עַל מַה שֶּׁעָשָׂה,
וְהִרְהֵר בְּדִבְרֵי מֶלֶךְ הַנְּחָשִׁים לֵאמֹר: ״חֲדַל מִזֶּה, שֶׁאֵין
מִי שֶׁהוּא שֶׁיַּעֲלֶה בְיָדוֹ לִטֹּל הַטַּבַּעַת״. נָבוֹךְ
בֻּלוּקִיָּא בְנַפְשׁוֹ וּבָכָה. יָרַד מִן הָהָר וְנָסַע, וְלֹא פָסַק
מִלִּנְסֹעַ עַד שֶׁקָּרַב לְחוֹף הַיָּם. וְיָשַׁב שָׁם שָׁעָה,
מִשְׁתָּאֶה לְאוֹתָם הֶהָרִים וְהַיַּמִּים וְהָאִיִּים. לָן אוֹתוֹ
לַיְלָה בְאוֹתוֹ מָקוֹם, וּכְשֶׁהֵאִיר הַבֹּקֶר מָשַׁח אֶת כַּפּוֹת
רַגְלָיו בְּמִיץ אוֹתוֹ עֵשֶׂב וְיָרַד בַּיָּם וְנָסַע לְדַרְכּוֹ
מְהַלֵּךְ בָּרֶגֶל בּוֹ יָמִים וְלֵילוֹת, כְּשֶׁהוּא מִשְׁתּוֹמֵם עַל
מוֹרָאוֹת הַיָּם וּמִפְלְאוֹתָיו וְזָרֻיּוֹתָיו. כְאִלּוּ הוּא גַּן-עֵדֶן.
פְּנֵי הַמַּיִם עַד שֶׁהִגִּיעַ לְאִי, דּוֹמֶה כְאִלּוּ הוּא גַּן-עֵדֶן.
עָלָה בֻּלוּקִיָּא אֶל אוֹתוֹ אִי, וְהָיָה מִתְפַּלֵּא עָלָיו וְעַל יָפְיוֹ. סִיֵּר אוֹתוֹ וּמְצָאוֹ אִי עָצוּם, עֲפָרוֹ כַרְכֹּם וּצְרוֹרֵי
אֲבָנָיו אֲבָנִים יְקָרוֹת וּמַתֵּכוֹת מְפֹאָרוֹת, גְּדֵרוֹתָיו יַסְמִין וּמַטָּעָיו הַנָּאִים שֶׁבָּאִילָנוֹת וְהַיָּפִים שֶׁבְּצִמְחֵי
הַבֹּשֶׂם וְהַטּוֹבִים בָּהֶם, וּבוֹ מַעְיָנוֹת זוֹרְמִים,


וְעֵץ-דֶּלְקוֹ מֵאָהֳלֵי קַמָאר וְקָאקוּלִי, וְקָנָיו קְנֵי-סֻכָּר
וּמִסָּבִיב לוֹ שׁוֹשַׁנִּים וְנַרְקִיסִים וְיַסְמִין וְצִפֹּרֶן
וּמְעֻיָּנוֹת וַחֲבַצָלוֹת וּסְגֻלִּיּוֹת וְכָל אֵלֶּה בוֹ מִכָּל
הַמִּינִים וְהַצְּבָעִים, וְעוֹפוֹתָיו מְזַמְּרִים עַל אוֹתָם עֵצִים.
וְהָיָה הָאִי יָפֶה לְתֹאַר, רְחַב יָדַיִם וּמֻשְׁפָּע בְּטוּב. כָּלַל
בְּתוֹכוֹ כָל יֹפִי בִּמְלֹא הַמּוּבָן. וְצִיּוּץ צִפָּרָיו נָעִים
יוֹתֵר מֵרִנְּנַת הַנֵּבֶל. וְעֵצָיו תְּמִירִים וְצִפָּרָיו מְשִׂיחִים
וּנְהָרוֹתָיו שׁוֹקְקִים וּמַעְיָנוֹתָיו שׁוֹטְפִים וּמֵימָיו מְתוּקִים
וּצְלוּלִים. וּבוֹ עֳפָרִים מְקַפְּצִים וְעֶגְלוֹת-בָּר מַבְרִיקִים
וְעוֹפוֹתָיו מְצַיְּצִים עַל אוֹתָם הָעֲנָפִים, וִיבַדְּרוּ אֶת דַּעַת
הָאוֹהֵב אוֹבֵד הָעֶשְׁתּוֹנוֹת. הִתְפַּלֵּא בֻּלוּקִיָּא עַל אוֹתוֹ
אִי, וְיָדַע שֶׁתָּעָה מִן הַדֶּרֶךְ שֶׁבָּא בָהּ בַּפַּעַם הָרִאשׁוֹנָה
כְּשֶׁהָיָה עִמּוֹ עַפְפָאן. סִיֵּר אוֹתוֹ אִי וְהִסְתַּכֵּל בּוֹ עַד
לְעֵת עֶרֶב. כְּשֶׁהֶחֱשִׁיךְ עָלָיו הַלַּיְלָה עָלָה עַל עֵץ גָּבוֹהַּ
לְמַעֲלָה, וְהָיָה מְהַרְהֵר בְּנוֹיוֹ שֶׁל אוֹתוֹ אִי. וּבְעוֹד הוּא
עַל הָעֵץ בְּאוֹתוֹ מַצָּב, וְהִנֵּה גָעַשׁ הַיָּם וְעָלְתָה מִתּוֹכוֹ
חַיָּה עֲצוּמָה, וְצָעֲקָה צְעָקָה גְדוֹלָה, עַד שֶׁנִּתְחַלְחְלוּ
חַיּוֹת אוֹתוֹ אִי מִצַּעֲקָתָהּ. הִתְבּוֹנֵן אֵלֶיהָ בֻּלוּקִיָּא,
כְּשֶׁהוּא יוֹשֵׁב עַל הָעֵץ, וּמָצָא אוֹתָהּ חַיָּה עֲצוּמָה. הָיָה
מִתְפַּלֵּא עָלֶיהָ. וַעֲדַיִן לֹא הִרְגִּישׁ בַּדָּבָר עַד שֶׁאַחֲרֵי
שָׁעָה קַלָּה עָלוּ אַחֲרֶיהָ מִן הַיָּם חַיּוֹת-טֶרֶף בַּעֲלוֹת
צְבָעִים שׁוֹנִים, וּבְיָדָהּ שֶׁל כָּל חַיָּה מֵהֶן אֶבֶן יְקָרָה
מְאִירָה כַּנֵּר, עַד שֶׁהָיָה הָאִי כְּמוֹ הַיּוֹם מֵאוֹרָן שֶׁל
הָאֲבָנִים הַיְקָרוֹת. וְאַחֲרֵי שָׁעָה קָרְבוּ וּבָאוּ מִן הָאִי
חַיּוֹת טֶרֶף שֶׁאֵין יוֹדֵעַ מִסְפָּרָן אֶלָּא אֱלֹהִים יִתְעַלֶּה.


הִסְתַּכֵּל בָּהֶן בֻּלוּקִיָּא וּמְצָאָן חַיּוֹת-הַטֶּרֶף שֶׁל הַמִּדְבָּר מִן הָאֲרָיוֹת וְהַנְּמֵרִים וַאֲרָיוֹת-הַבַּרְדְלָס וְזוּלַת אֵלֶּה מֵחַיּוֹת-הַבָּר. לֹא פָסְקוּ חַיּוֹת הַבָּר קְרֵבוֹת
וּבָאוֹת עַד שֶׁנִּפְגְּשׁוּ עִם חַיּוֹת-הַטֶּרֶף שֶׁל הַיָּם בִּקְצֵה
הָאִי, וְהָיוּ מְשׂוֹחֲחוֹת עַד לַבֹּקֶר. כְּשֶׁהֵאִיר הַבֹּקֶר
נִפְרְדוּ אֵלֶּה מֵאֵלֶּה, וְהָלְכוּ כָל אַחַת לְדַרְכָּהּ. כְּשֶׁרָאָה
אוֹתָן בֻּלוּקִיָּא פָּחַד וְיָרַד מֵעַל הָעֵץ וְהָלַךְ אֶל חוֹף הַיָּם
וּמָשַׁח אֶת כַּפּוֹת רַגְלָיו מִן הַמִּיץ שֶׁעִמּוֹ וְיָרַד לַיָּם
הַשֵּׁנִי וְהָלַךְ עַל פְּנֵי הַמַּיִם לֵילוֹת וְיָמִים עַד שֶׁהִגִּיעַ
לְהַר עָצוּם וְתַחַת אוֹתוֹ הַר נַחַל שֶׁאֵין לוֹ סוֹף. וְנַחַל זֶה
אֲבָנָיו מִן הָאֶבֶן הַשּׁוֹאֶבֶת וְחַיּוֹת-הַבָּר שֶׁלּוֹ אֲרָיוֹת
וְאַרְנָבוֹת וּנְמֵרִים. עָלָה בֻּלוּקִיָּא אֶל אוֹתוֹ הַר בְּצַד
הַיָּם, וְהָלַךְ בּוֹ מִמָּקוֹם לְמָקוֹם, עַד שֶׁהֶעֱרִיב הָעֶרֶב
עָלָיו. יָשַׁב לְרַגְלֵי הַר נִשָּׁא מִשִּׂיאֵי אוֹתוֹ הַר לְיַד הַיָּם,
וְהִתְחִיל אוֹכֵל מִן הַדָּגִים הַיְּבֵשִׁים שֶׁהֵקִיאָם הַיָּם,
וּבְעוֹד הוּא יוֹשֵׁב וְאוֹכֵל מֵאוֹתָם הַדָּגִים, וְהִנֵּה נָמֵר עָצוּם
קָרַב וּבָא אֶל בֻּלוּקִיָּא וּבִקֵּשׁ לְטָרְפוֹ. פָּנָה בֻּלוּקִיָּא
אֶל אוֹתוֹ נָמֵר וּמְצָאוֹ מִתְנַפֵּל עָלָיו לְטָרְפוֹ. מָשַׁח אֶת
כַּפּוֹת רַגְלָיו מִן הַמִּיץ שֶׁעִמּוֹ וְיָרַד בַּיָּם הַשְּׁלִישִׁי
בּוֹרֵחַ מֵאוֹתוֹ נָמֵר, וְהָלַךְ עַל פְּנֵי הַמַּיִם בַּחשֶׁךְ. וְהָיָה
לַיְלָה שָׁחוֹר בַּעַל רוּחוֹת קָשׁוֹת, וְלֹא חָדַל לָלֶכֶת עַד
שֶׁקָּרַב לְאִי. עָלָה עָלָיו וְרָאָה בוֹ עֵצִים רַעֲנַנִּים וִיבֵשִׁים.
נָטַל בֻּלוּקִיָּא מִפְּרִי אוֹתָם עֵצִים וְאָכַל וְהוֹדָה לֵאלֹהִים
יִתְעַלֶּה, וְסָבַב לְהִסְתַּכֵּל בּוֹ עַד לְעֵת עֶרֶב.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבֻּלוּקִיָּא סָבַב בְּאוֹתוֹ אִי וְהִסְתַּכֵּל בּוֹ עַד לְעֵת עֶרֶב,
וְיָשֵׁן בְּאוֹתוֹ אִי. כְּשֶׁהֵאִיר הַבֹּקֶר, הִתְחִיל מִתְבּוֹנֵן
לְכָל רוּחוֹת הָאִי, וְלֹא פָסַק לְהִסְתַּכֵּל בּוֹ מֶשֶׁךְ עֲשָׂרָה
יָמִים, וְאַחַר-כָּךְ פָּנָה אֶל חוֹף הַיָּם וּמָשַׁח אֶת כַּפּוֹת
רַגְלָיו וְיָרַד בַּיָּם הָרְבִיעִי וְהָלַךְ בְּרַגְלָיו עַל פְּנֵי
הַמַּיִם לַיְלָה וָיוֹם עַד שֶׁהִגִּיעַ לְאִי וְרָאָה אֶת עֲפָרוֹ6
מִן הַחוֹל הַדַּק וְהַלָּבָן, וְאֵין בּוֹ כְלוּם מִן הָעֵץ וְלֹא מִן
הַזֶּרַע. הִתְהַלֵּךְ בּוֹ שָׁעָה אַחַת וּמָצָא שֶׁאֵין בּוֹ תוֹשָׁבִים
זוּלָתִי פֶּרֶס צַקוּר וְהוּא מְקַנֵּן בְּאוֹתוֹ חוֹל. כְּשֶׁרָאָה כָךְ
מָשַׁח כַּפּוֹת רַגְלָיו וְיָרַד לַיָּם הַחֲמִשִּׁי וְהָלַךְ עַל
הַמַּיִם וְלֹא פָסַק לָלֶכֶת לֵילוֹת וְיָמִים עַד שֶׁקָּרַב לְאִי קָטָן,
שֶׁאַרְצוֹ וְהָרָיו בְּדֹלַח וּבוֹ הָעוֹרְקִים שֶׁעוֹשִׂים מֵהֶם
הַזָּהָב, וּבוֹ עֵצִים מְשֻׁנִּים שֶׁלֹּא רָאָה כְמוֹתָם בִּנְסִיעָתוֹ,
וּפְרָחָיו כְּצֶבַע הַזָּהָב. עָלָה בֻּלוּקִיָּא אֶל אוֹתוֹ אִי,
וְהִסְתַּכֵּל בּוֹ עַד לְעֵת עֶרֶב. כְּשֶׁהֶאֱפִיל עָלָיו הַחשֶׁךְ,
נַעֲשׂוּ הַפְּרָחִים מְאִירִים בְּאוֹתוֹ אִי כַּכּוֹכָבִים. הִתְפַּלֵּא
בֻּלוּקִיָּא עַל אוֹתוֹ אִי, וְאָמַר: ״הִנֵּה הַפְּרָחִים שֶׁבְּאִי זֶה
הֵם שֶׁהַשֶּׁמֶשׁ מְיַבֶּשֶׁת אוֹתָם וְהֵם נוֹפְלִים לָאָרֶץ, וְהָרוּחַ
מַכָּה בָּהֶם וְהֵם מִתְאַסְּפִים תַּחַת הָאֲבָנִים וְנַעֲשִׂים
לְאֶבֶן-הַחֲכָמִים אֲשֶׁר יִטְּלוּהָ וְיַעֲשׂוּ מִמֶּנָּה אֶת הַזָּהָב״.
יָשֵׁן בֻּלוּקִיָּא בְאוֹתוֹ אִי עַד לִשְׁעַת הַבֹּקֶר, וְעִם עֲלִיַּת
הַשֶּׁמֶשׁ מָשַׁח אֶת כַּפּוֹת רַגְלָיו מִן הַמִּיץ שֶׁעִמּוֹ וְיָרַד
בַּיָּם הַשִּׁשִּׁי וְהָלַךְ עָלָיו לֵילוֹת וְיָמִים עַד שֶׁקָּרַב לְאִי
וְעָלָה עָלָיו וְהִתְהַלֵּךְ בּוֹ שָׁעָה, וְרָאָה בוֹ שְׁנֵי הָרִים
וַעֲלֵיהֶם עֵצִים רַבִּים וּפֵרוֹת אוֹתָם הָעֵצִים כְּרָאשֵׁי
בְנֵי-אָדָם וְהֵם תְּלוּיִים בְּשַׂעֲרוֹתֵיהֶם. וְרָאָה בוֹ עֵצִים
אֲחֵרִים שֶׁפֵּרוֹתֵיהֶם עוֹפוֹת יְרֻקִּים תְּלוּיִים בְּרַגְלֵיהֶם,
וּבוֹ עֵצִים יוֹקְדִים כָּאֵשׁ וְלָהֶם פֵּרוֹת כְּמוֹ הַצַּבַּר. כָּל
מִי שֶׁנָּפְלָה עָלָיו טִפָּה מֵאוֹתוֹ פְרִי נִשְׂרָף בָּהּ. וְרָאָה בוֹ
פֵרוֹת בּוֹכִים וּפֵרוֹת צוֹחֲקִים, וְרָאָה בֻּלוּקִיָּא בְאוֹתוֹ אִי
פְּלָאוֹת רַבִּים. אַחַר-כָּךְ הָלַךְ אֶל חוֹף הַיָּם וְרָאָה אִילָן
עָצוּם, וְיָשַׁב תַּחְתָּיו עַד לְעֵת עֶרֶב. כְּשֶׁהֶחֱשִׁיךְ הַחשֶׁךְ
עָלָה עַל אוֹתוֹ אִילָן, וְהָיָה מְהַרְהֵר בְּמַעֲשֵׂי אֱלֹהִים.
וַעֲדַיִן הוּא בְכָךְ, כְּשֶׁהַיָּם הִתְגָּעֵשׁ וְעָלוּ מִתּוֹכוֹ בְנוֹת
הַיָּם, וּבְיַד כָּל אַחַת מֵהֶן אֶבֶן יְקָרָה הַמְּאִירָה כַּשַּׁחַר.


הָלְכוּ עַד שֶׁבָּאוּ תַחַת אוֹתוֹ אִילָן וְיָשְׁבוּ וְשִׂחֲקוּ
וְרָקְדוּ וְשָׂמְחוּ בְגִיל. הָיָה בֻּלוּקִיָּא מִסְתַּכֵּל בָּהֶן
כְּשֶׁהֵן בְּאוֹתוֹ מַצָּב. וְלֹא פָסְקוּ מִשַּׂחֵק עַד שְׁעַת הַבֹּקֶר.
וּכְשֶׁהֵאִיר הַבֹּקֶר יָרְדוּ לַיָּם. הִשְׁתָּאָה לָהֶן בֻּלוּקִיָּא
וְיָרַד מֵעַל הָאִילָן וּמָשַׁח כַּפּוֹת רַגְלָיו מִן הַמִּיץ שֶׁעִמּוֹ
וְיָרַד לַיָּם הַשְּׁבִיעִי, וְהָלַךְ וְלֹא פָסַק לָלֶכֶת זְמַן שְׁנֵי
חֳדָשִׁים, כְּשֶׁאֵין הוּא רוֹאֶה לֹא הַר וְלֹא אִי וְלֹא יַבָּשָׁה
וְלֹא נַחַל וְלֹא חוֹף, עַד שֶׁעָבַר אוֹתוֹ יַם. וְסָבַל בּוֹ רָעָב
קָשֶׁה, עַד שֶׁהָיָה חוֹטֵף אֶת הַדָּגִים מִן הַיָּם וְאוֹכְלָם נָא
מֵעָצְמַת רַעֲבוֹנוֹ. לֹא פָסַק מִלֶּכֶת בְּמַצָּב זֶה. עַד שֶׁהִגִּיעַ
לָאַחֲרוֹנָה אֶל אִי שֶׁעֵצָיו מְרֻבִּים וּנְהָרוֹתָיו שׁוֹפְעִים מַיִם.
עָלָה אֶל אוֹתוֹ אִי, וְהָיָה מְהַלֵּךְ בּוֹ, מִסְתַּכֵּל לְיָמִין
וְלִשְׂמֹאל. וְהָיָה זֶה בִשְׁעוֹת הַבֹּקֶר. לֹא פָסַק לָלֶכֶת עַד
שֶׁקָּרַב אֶל עֵץ תַּפּוּחַ, וְהוֹשִׁיט יָדוֹ לֶאֱכֹל מֵאוֹתוֹ עֵץ.
וְהִנֵּה דְּמוּת קוֹרֵאת אֵלָיו מֵאוֹתוֹ עֵץ וְאוֹמֶרֶת: ״אִם אַתָּה
מִתְקָרֵב לְעֵץ זֶה וְאוֹכֵל מַשֶּׁהוּ, אַתָּה נִגְזַר לִשְׁנֵי
גְזָרִים״. הִבִּיט בְּלוּקִיָּא אֶל אוֹתָהּ דְּמוּת, וְרָאָה אוֹתָהּ
אֲרֻכָּה, אָרְכָּה אַרְבָּעִים אַמָּה בְּאַמַּת אַנְשֵׁי אוֹתוֹ זְמָן.
כְּשֶׁרָאָה אוֹתָהּ בֻּלוּקִיָּא, פָּחַד מִפָּנֶיהָ פַּחַד רָב, וּמָנַע
עַצְמוֹ מֵאוֹתוֹ אִילָן. אָמַר לָהּ בֻּלוּקִיָּא: ״מִשּׁוּם מַה אַתְּ
מוֹנַעַת אוֹתִי מִלֶּאֱכֹל מֵעֵץ זֶה?״ אָמְרָה לוֹ: ״מִשּׁוּם שֶׁאַתָּה
בֶן אָדָם וְאָבִיךָ אָדָם שָׁכַח בְּרִית אֱלֹהִים וְהִמְרָה אוֹתוֹ
וְאָכַל מִן הָעֵץ״. אָמַר לָהּ בֻּלוּקִיָּא: ״אֵיזֶה דָבָר אַתְּ,
וּלְמִי אִי זֶה וְעֵצִים אֵלֶּה, וּמַה שְּׁמֵךְ?״ אָמְרָה לוֹ: ״אֲנִי
שְׁמִי שַׁרָאהִיָּה,7 וְעֵצִים אֵלֶּה וְאִי זֶה לַמֶּלֶךְ צַכְר,8
וַאֲנִי מֵעוֹזְרָיו, וּכְבָר מִנָּה אוֹתִי עַל אִי זֶה״. שָׁאַל
שַׁרָאהִיָּה אֶת בֻּלוּקִיָּא
וְאָמַר לוֹ: ״מִי אַתָּה, וּמֵאַיִן בָּאתָ לְאֶרֶץ זוֹ?״ סִפֵּר לוֹ
בֻּלוּקִיָּא סִפּוּרוֹ מֵרֵאשִׁית וְעַד אַחֲרִית. אָמַר לוֹ
שַׁרָאהִיָּה9 : ״אַל תִּפְחַד״. הֵבִיא לוֹ מַשֶּׁהוּ מִן הָאֹכֶל,
וְאָכַל בֻּלוּקִיָּא דֵּי שָׂבְעוֹ, אַחַר-כָּךְ נִפְרַד מִמֶּנּוּ,
וְהָלַךְ, וְלֹא פָסַק לָלֶכֶת מֶשֶׁך זְמַן שֶׁל עֲשָׂרָה יָמִים.
וּבְעוֹד הוּא נוֹסֵעַ בֶּהָרִים וְעַרְבוֹת-הַחוֹל, רָאָה עֲנַן אָבָק
מִתְקַשֵּׁר בָּאֲוִיר. שָׂם בֻּלוּקִיָּא אֶת פָּנָיו אֶל עֲנַן הָאָבָק
וְשָׁמַע צְעָקוֹת וּמַכָּה וְקוֹל רַעַשׁ עָצוּם הָלַךְ בֻּלוּקִיָּא מוּל
אוֹתוֹ עֲנַן-אָבָק, עַד שֶׁהִגִּיעַ אֶל נַחַל עָצוּם, אָרְכּוֹ מַהֲלַךְ
שְׁנֵי חֳדָשִׁים. הִתְבּוֹנֵן בֻּלוּקִיָּא לְעֵבֶר אוֹתָן צְעָקוֹת,
וְרָאָה אֲנָשִׁים רוֹכְבִים עַל סוּסִים וְהֵם נִלְחָמִים, וּכְבָר זָרַם
דָּם בֵּינֵיהֶם, עַד שֶׁהָיָה כְמוֹ נָהָר, וְלָהֶם קוֹלוֹת כְּמוֹ
הָרַעַם וּבִידֵיהֶם רְמָחִים וַחֲרָבוֹת וְאַלּוֹת שֶׁל בַּרְזֶל
וּקְשָׁתוֹת וְחִצִּים, וְהֵם בְּמִלְחָמָה קָשָׁה. תָּקַף אוֹתוֹ פַּחַד
גָּדוֹל.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁכְּשֶׁרָאָה בֻּלוּקִיָּא אֶת הָאֲנָשִׁים עִם כְּלֵי
הַזַּיִן וְהֵם בְּמִלְחָמָה קָשָׁה, פָּחַד פַּחַד גָּדוֹל, וְנָבוֹךְ
בְּעִנְיָנוֹ. וַעֲדַיִן הוּא בְּכָךְ כְּשֶׁרָאוּ אוֹתוֹ וְחָדְלוּ
מִלְּהִלָּחֵם. בָּאָה אֶלָיו קְבוּצָה מֵהֶם. כְּשֶׁקָּרְבוּ אֵלָיו
תָּמְהוּ עַל צוּרַת בְּרִיאָתוֹ. נִגַּשׁ אֵלָיו פָּרָשׁ מֵהֶם וְאָמַר
לוֹ: ״אֵיזֶה דָבָר אַתָּה, וּמֵאַיִן אַתָּה, וּלְאָן אַתָּה הוֹלֵךְ
וּמִי הֶרְאֲךָ דֶּרֶךְ זוֹ עַד שֶׁהִגַּעְתָּ לְאַרְצֵנוּ?״ אָמַר לוֹ
בֻּלוּקִיָּא: ״מִבְּנֵי-הָאָדָם אֲנִי וּבָאתִי נִכְסָף לְאַהֲבַת
מֻחַמָּד. וְאוּלָם תָּעִיתִי בַדֶּרֶךְ״. אָמַר לוֹ הַפָּרָשׁ: ״לֹא
רָאִינוּ בֶן-אָדָם מֵעוֹלָם, וְלֹא בָא אֵלֵינוּ לְאֶרֶץ זוֹ״. וְהָיוּ
מִתְפַּלְּאִים עָלָיו וְעַל דְּרָכָיו. שָׁאַל אוֹתָם בֻּלוּקִיָּא
וְאָמַר לָהֶם: ״אֵיזֶה דָבָר אַתֶּם, הַבְּרוּאִים?״ אָמַר לוֹ הַפָּרָשׁ:
״אֲנַחְנוּ מִן הָרוּחוֹת״. אָמַר לוֹ בֻּלוּקִיָּה: ״הַפָּרָשׁ, מַה
סִבַּת הַמִּלְחָמָה שֶׁבֵּינֵיכֶם, וְהֵיכָן מִשְׁכְּנוֹתֵיכֶם, וּמַה
שֵׁם הַנַּחַל הַזֶּה וְהָאָרֶץ הַזֹּאת?״ אָמַר לוֹ הַפָּרָשׁ: ״אֲנַחְנוּ
מְגוּרֵינוּ הָאָרֶץ הַלְּבָנָה, וּבְכָל שָׁנָה מְצַוֵּנוּ אֱלֹהִים
יִתְעַלֶּה לָבוֹא לְאֶרֶץ זוֹ וּלְהִלָּחֵם בַּשֵּׁדִים הַכּוֹפְרִים״.
אָמַר לוֹ בֻּלוּקִיָּא: ״וְאֵיכָן הָאָרֶץ הַלְּבָנָה?״ אָמַר לוֹ
הַפָּרָשׁ: ״מֵאֲחוֹרֵי הָהָר קָאף, מַהֲלַךְ חָמֵשׁ וְשִׁבְעִים שָׁנָה.
וְאֶרֶץ זוֹ נִקְרֵאת בְּשֵׁם אַרְצוֹ שֶׁל שַׁדָּאד בֶּן עָאד.10
וַאֲנַחְנוּ בָאנוּ לִפְשֹׁט בָּהּ בִּגְדוּד. וְאֵין לָנוּ עֵסֶק זוּלָתִי
לְשַׁבֵּחַ11 וּלְקַדֵּשׁ אֱלֹהִים. וְלָנוּ מֶלֶךְ הַנִּקְרָא בְּשֵׁם
הַמֶּלֶךְ צַכְר. וְאֵין זֹאת אֶלָּא שֶׁאַתָּה הוֹלֵךְ אִתָּנוּ אֵלָיו
שֶׁיִּרְאֶה אוֹתְךָ וְיִסְתַּכֵּל בְּךָ״. אַחַר-כָּךְ נָסְעוּ
וּבֻלוּקִיָּא אִתָּם עַד שֶׁבָּאוּ לִמְעוֹנוֹתֵיהֶם. רָאָה בֻּלוּקִיָּא
אֳהָלִים גְּדוֹלִים שֶׁל מֶשִׁי יָרֹק, לֹא יֵדַע מִסְפָּרָם אֶלָּא
אֱלֹהִים יִתְעַלֶּה. וְרָאָה בֵינֵיהֶם אֹהֶל מֻצָּב שֶׁל מֶשִׁי אָדֹם,
וְשִׁטְחוֹ אֶלֶף אַמּוֹת, וּמֵיתָרָיו מֶשִׁי תָּכֹל וְיִתְדוֹתָיו זָהָב
וָכֶסֶף. הִשְׁתָּאָה בֻּלוּקִיָּא לְאוֹתוֹ אֹהֶל. הוֹלִיכוּ אוֹתוֹ עַד
שֶׁקָּרְבוּ אֶל הָאֹהֶל, וְהִנֵּה הוּא אֹהֶל הַמֶּלֶךְ צַכְר. נִכְנְסוּ
עַד שֶׁבָּאוּ לִפְנֵי הַמֶּלֶךְ צַכְר. הִסְתַּכֵּל בֻּלוּקִיָּא
בַּמֶּלֶךְ וְרָאָהוּ יוֹשֵׁב עַל עֶרֶשׂ-מְלוּכָה עָצוּם שֶׁל זָהָב אָדֹם
מְשֻׁבָּץ פְּנִינִים. וַאֲבָנִים יְקָרוֹת, וְלִימִינוֹ מַלְכֵי הָרוּחוֹת
וְלִשְׂמֹאלוֹ הַחֲכָמִים וְהָאֶמִירִים וְרַבֵּי-הַמְּלוּכָה וְזוּלָתָם.
כְּשֶׁרָאָה אוֹתוֹ הַמֶּלֶךְ צַכְר צִוָּה שֶׁיַּכְנִיסוּ אוֹתוֹ אֶצְלוֹ,
וְהִכְנִיסוּהוּ, נִגַּשׁ בֻּלוּקִיָּא וְנָתַן לוֹ שָׁלוֹם וְנָשַׁק אֶת
הָאָרֶץ לְפָנָיו. בְּאוֹתָהּ שָׁעָה צִוָּה הַמֶּלֶךְ צַכְר,
שֶׁיַּעֲמִידוּ לוֹ כִסֵּא לְצִדּוֹ, וְהֶעֱמִידוּ לוֹ כִסֵּא לְצַד
הַמֶּלֶךְ. צִוָּה אוֹתוֹ הַמֶּלֶךְ צַכְר לָשֶׁבֶת עַל אוֹתוֹ כִסֵּא,
וְיָשַׁב בֻּלוּקִיָּה עָלָיו. שָׁאַל הַמֶּלֶךְ צַכְר אֶת בֻּלוּקִיָּא
וְאָמַר לוֹ: ״אֵיזֶה דָבָר אַתָּה?״ אָמַר לוֹ: ״אֲנִי מִבְּנֵי-אָדָם
מִבְּנֵי-יִשְׂרָאֵל״. אָמַר לוֹ הַמֶּלֶךְ צַכְר: ״סַפֵּר לִי סִפּוּרְךָ
וְהוֹדִיעֵנִי מַה שֶּׁאֵרַע לְךָ, וְכֵיצַד בָּאתָ לְאֶרֶץ זוֹ?״ סִפֵּר
לוֹ בֻּלוּקִיָּא כָּל מַה שֶּׁאֵרַע לוֹ בְמַסָּעוֹ מֵרֵאשִׁית וְעַד
אַחֲרִית. הִתְפַּלֵּא הַמֶּלֶךְ צַכְר עַל דְּבָרָיו.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וּשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁכְּשֶׁסִּפֵּר בֻּלוּקִיָּה לַמֶּלֶךְ צַכְר כָּל מַה
שֶּׁאֵרַע לוֹ מֵרֵאשִׁית וְעַד אַחֲרִית, הִתְפַּלֵּא הַמֶּלֶךְ עַל
דְּבָרָיו. צִוָּה אֶת הַמְּשָׁרְתִים לְהָבִיא שֻׁלְחָן וְהֵבִיאוּ
שֻׁלְחָן וְעָרְכוּ אוֹתוֹ. אַחַר-כָּךְ הֵבִיאוּ קְעָרוֹת שֶׁל זָהָב
אָדֹם וּקְעָרוֹת שֶׁל כֶּסֶף וּקְעָרוֹת שֶׁל נְחשֶׁת. וּמִקְצַת מִן
הַקְּעָרוֹת בָּהֶן חֲמִשִּׁים גְּמַלִּים שְׁלוּקִים וּמִקְצָתָן בָּהֶן
עֶשְׂרִים גָּמָל, וּמִקְצָתָן בָּהֶן חֲמִשִּׁים רֹאשׁ שֶׁל צֹאן.
וּמִסְפַּר הַקְּעָרוֹת אֶלֶף וַחֲמֵשׁ מֵאוֹת קְעָרָה. כְּשֶׁרָאָה
בֻּלוּקִיָּא זֹאת הִתְפַּלֵּא עַל כָּךְ תַּכְלִית הַהִתְפַּלְּאוּת.
אָכְלוּ וְאָכַל בֻּלוּקִיָּא אִתָּם דֵּי סִפּוּקוֹ, וְהוֹדָה לֵאלֹהִים
יִתְעַלֶּה. הֵסִירוּ אֶת הָאֹכֶל וְהֵבִיאוּ פֵרוֹת וְאָכְלוּ.


אַחַר-כָּךְ שִׁבְּחוּ לֵאלֹהִים יִתְעַלֶּה וְהִתְפַּלְּלוּ עַל נְבִיאוֹ
מֻחַמָּד. כְּשֶׁשָּׁמַע בֻּלוּקִיָּא זֵכֶר מֻחַמָּד, הִתְפַּלֵּא וְאָמַר
לַמֶּלֶךְ צַכְר: ״רְצוֹנִי לִשְׁאָלְךָ שְׁאֵלוֹת אֲחָדוֹת״. אָמַר לוֹ
הַמֶּלֶךְ צַכְר: ״שְׁאַל מַה שָּׁאַתָּה מְבַקֵּשׁ״. אָמַר לוֹ
בֻּלוּקִיָּא: ״הַמֶּלֶךְ, אֵיזֶה דָבָר אַתֶּם, וּמַה הוּא שָׁרְשְׁכֶם
וּמִנַּיִן אַתֶּם מַכִּירִים אֶת מֻחַמָּד עַד שֶׁאַתֶּם מִתְפַּלְּלִים
עָלָיו וְאוֹהֲבִים אוֹתוֹ?״ אָמַר הַמֶּלֶךְ צַכְר: ״בֻּלוּקִיָּא,
אֱלֹהִים בָּרָא אֶת הַגֵּיהִנֹּם שֶׁבַע שְׁכָבוֹת, הָאַחַת מֵעַל
לָאַחַת. וּבֵין כָּל שִׁכְבָה וְשִׁכְבָה מַהֲלַךְ אֶלֶף שָׁנָה, וְשָׁת
אֶת שֵׁם הַשִּׁכְבָה הָרִאשׁוֹנָה גֵּיהִנֹּם, וְקָבַע אוֹתָהּ
לַמַּמְרִים שֶׁבַּמַּאֲמִינִים, הַמֵּתִים מִבְּלִי תְשׁוּבָה. וְשֵׁם
הַשִּׁכְבָה הַשְּׁנִיָּה לַטָ׳א, וְקָבַע אוֹתָהּ לַכּוֹפְרִים. וְשֵׁם
הַשִּׁכְבָה הַשְּׁלִישִׁית אַלְגַ׳חִים וְקָבַע אוֹתָהּ לְגוֹג
וּמָגוֹג.12 וְשֵׁם הָרְבִיעִית אַלסַּעִיר, וְקָבַע אוֹתָהּ לְעַם
אִבְּלִיס וְשֵׁם הַחֲמִשִּׁית סַקַר וְקָבַע אוֹתָהּ לְעוֹזְבֵי
הַתְּפִלָּה. וְשֵׁם הַשִּׁשִּׁית אַלְחַטַמָה, וְקָבַע אוֹתָהּ
לַיְּהוּדִים וְלַנּוֹצְרִים. וְשֵׁם הַשְּׁבִיעִית אַלְהָאוִיָה13
וְקָבַע אוֹתָהּ לַצְּבוּעִים. וְאֵלּוּ הֵן שֶׁבַע הַשְּׁכָבוֹת״. אָמַר
לוֹ בֻּלוּקִיָּא: ״שֶׁמָּא גֵּיהִנֹּם הִיא הַקַּלָּה לְעֹנֶשׁ בְּכֻלָּן,
מִשּׁוּם שֶׁהִיא הַשִּׁכְבָה הָעֶלְיוֹנָה?״ אָמַר לוֹ הַמֶּלֶךְ צַכְר:
״הִיא הַקַּלָּה בְכֻלָּן לְעֹנֶשׁ, וְעִם זֶה יֵשׁ בָּהּ אֶלֶף הָרִים
שֶׁל אֵשׁ, וּבְכָל הַר שִׁבְעִים אֶלֶף נְחָלִים שֶׁל אֵשׁ, וּבְכָל נַחַל
שִׁבְעִים אֶלֶף עָרִים שֶׁל אֵשׁ וּבְכָל עִיר שִׁבְעִים אֶלֶף מִבְצָרִים
שֶׁל אֵשׁ, וּבְכָל מִבְצָר שִׁבְעִים אֶלֶף חֲדָרִים שֶׁל אֵשׁ. וּבְכָל
חֶדֶר שִׁבְעִים אֶלֶף עֲרָשׁוֹת שֶׁל אֵשׁ. וּבְכָל עֶרֶשׂ שִׁבְעִים
אֶלֶף מִינִים שֶׁל עֹנֶשׁ. וְאֵין בְּכָל שִׁכְבוֹת גֵּיהִנֹּם,
בֻּלוּקִיָּא, קַל יוֹתֵר לְעֹנֶשׁ מֵעָנְשָׁהּ, מִשּׁוּם שֶׁהִיא
הַשִּׁכְבָה הָרִאשׁוֹנָה. וְאוּלָם בַּאֲשֶׁר לַאֲחֵרוֹת, אֵין יוֹדֵעַ
אֶת הַמִּסְפָּר שֶׁבְּתוֹכָן מִמִּינֵי הָעֳנָשִׁים אֶלָּא אֱלֹהִים
יִתְעַלֶּה״. כְּשֶׁשָּׁמַע בֻּלוּקִיָּא דְבָרִים אֵלֶּה מִפִּי הַמֶּלֶךְ
צַכְר, נָפַל מִתְעַלֵּף. כְּשֶׁהִתְעוֹרֵר מֵהִתְעַלְּפוּתוֹ, בָּכָה
וְאָמַר: ״הַמֶּלֶךְ, כֵּיצַד יִהְיֶה מַצָּבֵנוּ?״ אָמַר לוֹ:
״בֻּלוּקִיָּא, אַל תִּפְחַד שֶׁכֵּן כָּל מִי שֶׁאוֹהֵב אֶת מֻחַמָּד,
אֵין הָאֵשׁ שׂוֹרַפְתּוֹ, וְהוּא פָטוּר מִמֶּנָּה בִגְלַל מֻחַמָּד.
וְכָל מִי שֶׁנּוֹהֵג בְּדָתוֹ, הָאֵשׁ בּוֹרַחַת מִמֶּנּוּ. וְאוּלָם
בַּאֲשֶׁר לָנוּ, הִנֵּה יָצַר אוֹתָנוּ אֱלֹהִים יִתְעַלֶּה מִן הָאֵשׁ.
וְרֵאשִׁית מַה שֶּׁבָּרָא אֱלֹהִים מִבְּרוּאֵי גֵיהִנֹּם, הִיא שֶׁבָּרָא
שְׁנַיִם מִבְּנֵי-גְדוּדֶיהָ, הָאֶחָד מֵהֶם שְׁמוֹ כַלִית וְהַשֵּׁנִי
שְׁמוֹ מַלִית. וְשָׁת אֶת כַלִית בְּצוּרַת אַרְיֵה וְאֶת מַלִית
בְּצוּרַת זְאֵב. וְהָיָה זְנָבוֹ שֶׁל מַלִית בְּצוּרַת נְקֵבָה
שֶׁצִּבְעָהּ מְנֻמָּר, וּזְנָבוֹ שֶׁל כַלִית בְּצוּרַת זָכָר וְהוּא
בְּמַרְאֶה נָחָשׁ. וּזְנַב מַלִית בְּמַרְאֶה צָב, וְאָרְכּוֹ שֶׁל זְנַב
כַלִית מַהֲלַךְ עֶשְׂרִים שָׁנָה. אַחַר-כָּךְ צִוָּה אֱלֹהִים יִתְעַלֶּה
אֶת שְׁנֵי זַנְבוֹתֵיהֶם לְהִתְאַחֵד יַחַד וְנוֹלְדוּ מִשְּׁנֵיהֶם
נְחָשִׁים וְעַקְרַבִּים. וּמְגוּרֵיהֶם גֵּיהִנֹּם שֶׁיְּעַנֶּה אֱלֹהִים
עַל יָדָם כָּל בָּאֶיהָ. אַחַר-כָּךְ פָּרוּ וְרָבוּ אוֹתָם נְחָשִׁים
וְעַקְרַבִּים. אַחַר-כָּךְ צִוָּה אֱלֹהִים יִתְעַלֶּה אֶת זַנְבוֹת
כַלִית וּמַלִית לְהִתְאַחֵד פַּעַם שְׁנִיָּה וְהִתְאַחֲדוּ וְנוֹלְדוּ
מֵהֶם שִׁבְעָה זְכָרִים וְשֶׁבַע נְקֵבוֹת. וְגָדְלוּ עַד שֶׁבָּגְרוּ.
וּכְשֶׁבָּגְרוּ נִשְּׂאוּ הַנְּקֵבוֹת לַזְּכָרִים, וְהָיוּ סָרִים
לְמִשְׁמַעַת יוֹצְרָם, מִלְּבַד אֶחָד מֵהֶם שֶׁהִמְרָה אֶת יוֹצְרוֹ
וְנַעֲשָׂה תוֹלַעַת. וְאוֹתָהּ תּוֹלַעַת הִיא אִבְּלִיס הוּא הַשָּׂטָן,
יָאֹר אוֹתוֹ אֱלֹהִים יִתְעַלֶּה. וְהָיָה תְחִלָּה מִן הַמְּקֹרָבִים
לֵאלֹהִים, שֶׁהָיָה עוֹבֵד אֶת אֱלֹהִים יִתְעַלֶּה עַד שֶׁהֵרִימוֹ אֶל
הַשָּׁמַיִם וְנִתְקָרֵב לָרַחֲמָן וְנַעֲשָׂה רֹאשׁ לַמְקֹרָבִים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וְאַרְבָּעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהָיָה אִבְּלִיס תְּחִלָּה מִן הַמְקֹרָבִים לֵאלֹהִים,
שֶׁהָיָה עוֹבֵד אֶת אֱלֹהִים יִתְעַלֶּה. וּכְשֶׁבָּרָא אֱלֹהִים
יִתְעַלֶּה אֶת אָדָם עָלָיו הַשָּׁלוֹם צִוָּה אֶת אִבְּלִיס
לְהִשְׁתַּחֲווֹת אֵלָיו, וְסֵרֵב לַעֲשׂוֹת כֵּן, וְגֵרֵשׁ אוֹתוֹ
אֱלֹהִים יִתְעַלֶּה וְאָרַר אוֹתוֹ. וּכְשֶׁפָּרָה וְרָבָה יָצְאוּ
מִמֶּנּוּ הַשְּׂטָנִים. וְאוּלָם שֵׁשֶׁת הַזְּכָרִים שֶׁנּוֹלְדוּ
לְפָנָיו, הֵם הַגָ׳אן, הָרוּחוֹת הַמַּאֲמִינִים, וְאָנוּ מִזַּרְעָם,
וְזֶהוּ שָׁרְשֵׁנוּ, בֻּלוּקִיָּא״. הִתְפַּלֵּא בֻּלוּקִיָּא עַל
דִּבְרֵי הַמֶּלֶךְ צַכְר, וְאָמַר לוֹ: ״הַמֶּלֶךְ, מְבַקֵּשׁ אֲנִי
מִמְּךָ, שֶׁתְּצַוֶּה עַל אֶחָד מֵעוֹזְרֶיךָ, שֶׁיּוֹבִילֵנִי
וִילַוֵּינִי אֶל מוֹלַדְתִּי״. אָמַר לוֹ הַמֶּלֶךְ: ״אֵין אָנוּ
יְכוֹלִים לַעֲשׂוֹת מַשֶּׁהוּ מִזֶּה, אֶלָּא אִם כֵּן יְצַוֶּה אֱלֹהִים
יִתְעַלֶּה. וְאוּלָם אִם רְצוֹנְךָ לָלֶכֶת מֵאִתָּנוּ, בֻּלוּקִיָּא,
הֲרֵינִי מֵבִיא לְךָ סוּסָה מִסּוּסַי וּמַרְכִּיבְךָ עָלֶיהָ
וּמְצַוֵּנִי עָלֶיהָ, לְהַסִּיעֲךָ עַד קְצֵה גְבוּל מֶמְשַׁלְתִּי.
וּכְשָׁאַתָּה מַגִּיעַ אֶל קְצֵה גְבוּל מֶמְשַׁלְתִּי, יִפְגְּשׁוּ
אוֹתְךָ חֲבוּרָה מֵאַנְשֵׁי מֶלֶךְ, בְּרַכְיָה שְׁמוֹ, וְיִרְאוּ אֶת
הַסּוּסָה וְיַכִּירוּהָ וְיוֹרִידוּךָ מֵעֶלָיהָ14 וְיִשְׁלְחוּהָ
אֵלֵינוּ. וְזֶהוּ מַה שֶּׁאָנוּ יְכוֹלִים וְלֹא יוֹתֵר״. כְּשֶׁשָּׁמַע
בֻּלוּקִיָּא דְבָרִים אֵלֶּה, בָּכָה וְאָמַר לַמֶּלֶךְ: ״עֲשֵׂה מַה
שָּׁאַתָּה רוֹצֶה״. צִוָּה לְהָבִיא לוֹ אֶת הַסּוּסָה, וְהֵבִיאוּ לוֹ
אֶת הַסּוּסָה וְהִרְכִּיבוּהוּ עַל גַּבָּהּ, וְאָמְרוּ לוֹ: ״הִזָּהֵר
מֵרֶדֶת מֵעַל גַּבָּהּ וְהִשָּׁמֵר מִגְּעֹר בָּהּ, שֶׁאִם אַתָּה עוֹשֶׂה
כָּךְ, אַתָּה נִשְׁמָד. הִשָּׁאֵר רוֹכֵב עָלֶיהָ בְּשֶׁקֶט עַד
שֶׁתַּעֲמֹד, וְאָז תֵּרֵד מֵעַל גַּבָּהּ וְתֵלֵךְ לְדַרְכְּךָ״. אָמַר
לָהֶם בֻּלוּקִיָּא: ״שָׁמַעְתִּי וּכְמִצְוַתְכֶם אֶעֱשֶׂה״. רָכַב עַל
הַסּוּסָה וְנָסַע בֵּין הָאֳהָלִים מֶשֶׁךְ זְמַן אָרוֹךְ וְלֹא עָבַר
בִּנְסִיעָתוֹ אֶלָּא עַל פְּנֵי מִטְבַּח הַמֶּלֶךְ צַכְר. רָאָה
בֻּלוּקִיָּא קְדֵרוֹת תְּלוּיוֹת, בְּכָל קְדֵרָה חֲמִשִּׁים גָּמָל,
וְהָאֵשׁ לוֹהֶטֶת תַּחְתָּן. כְּשֶׁרָאָה בֻּלוּקִיָּא אוֹתָן קְדֵרוֹת
וְגָדְלָן, הִתְבּוֹנֵן בָּהֶן וְהִתְפַּלֵּא עֲלֵיהֶן, וְהִרְבָּה
לְהִתְפַּלֵּא עֲלֵיהֶן וּלְהִתְבּוֹנֵן בָּהֶן. כְּשֶׁהִסְתַּכֵּל בּוֹ
הַמֶּלֶךְ וְרָאָהוּ מִתְפַּלֵּא מִן הַמִּטְבָּח, חָשַׁב הַמֶּלֶךְ
בְּלִבּוֹ שֶׁהוּא רָעֵב. צִוָּה לְהָבִיא לוֹ שְׁנֵי גְמַלִּים צְלוּיִים
וְקָשְׁרוּ אוֹתָם לְגַב הַסּוּסָה מֵאֲחוֹרָיו. נִפְרַד מֵהֶם וְנָסַע עַד
שֶׁהִגִּיעַ לִקְצֵה גְבוּל מֶמְשֶׁלֶת הַמֶּלֶךְ צַכְר. עָמְדָה הַסּוּסָה
וְיָרַד מֵעָלֶיהָ בֻּלוּקִיָּא, מְנָעֵר אֶת אֲבַק הַנְּסִיעָה מֵעַל
בְּגָדָיו. וְהִנֵּה בָאוּ אֲנָשִׁים אֵלָיו וְרָאוּ אֶת15 הַסּוּסָה
וְהִכִּירוּהָ. נְטָלוּהָ וְהָלְכוּ וּבֻלוּקִיָּא אִתָּם עַד שֶׁהִגִּיעוּ
אל הַמֶּלֶךְ בְּרַכְיָה. כְּשֶׁנִּכְנַס בֻּלוּקִיָּא אֶל הַמֶּלֶךְ
בְּרַכְיָה נָתַן לוֹ שָׁלוֹם וְהֶחֶזִיר לוֹ שָׁלוֹם. הִתְבּוֹנֵן
בֻּלוּקִיָּא אֶל הַמֶּלֶךְ וְרָאָהוּ יוֹשֵׁב בְּתוֹךְ אֹהֶל גָּדוֹל שֶׁל
אָרִיג, וּסְבִיבוֹ חֲיָלוֹת וְגִבּוֹרִים וּמַלְכֵי הַגָ׳אן לִימִינוֹ
וְלִשְׂמֹאלוֹ. צִוָּה הַמֶּלֶךְ אֶת בֻּלוּקִיָּא לָגֶשֶׁת אֵלָיו,
נִגַּשׁ אֵלָיו וְהוֹשִׁיבָהוּ לְצִדּוֹ, וְצִוָּה לְהָבִיא שֻׁלְחָן.
הִתְבּוֹנֵן בֻּלוּקִיָּא אֶל מַצַּב הַמֶּלֶךְ בְּרַכְיָה וּמְצָאוֹ
כְּמַצַּב הַמֶּלֶךְ צַכְר. כְּשֶׁהֵבִיאוּ אֶת הַמַּאֲכָלִים אָכְלוּ,
וְאָכַל בֻּלוּקִיָּא דֵּי שָׂבְעוֹ וְהוֹדָה לֵאלֹהִים יִתְעַלֶּה.
הֵסִירוּ אֶת הַמַּאֲכָלִים וְהֵבִיאוּ אֶת הַפֵּרוֹת וְאָכְלוּ. שָׁאַל
הַמֶּלֶךְ בְּרַכְיָה אֶת בֻּלוּקִיָּא וְאָמַר לוֹ: ״מָתַי נִפְרַדְתָּ
מֵאֵת הַמֶּלֶךְ צַכְר?״ אָמַר לוֹ: ״מִזְּמַן יוֹמַיִם״. אָמַר לוֹ
הַמֶּלֶךְ בְּרַכְיָה לְבֻלוּקִיָּא16 : ״כְּלוּם יוֹדֵעַ אַתָּה מֶרְחַק
כַּמָּה יָמִים עָבַרְתָּ בִּשְׁנֵי יָמִים אֵלֶּה?״ אָמַר: ״לֹא״. אָמַר
לוֹ: ״מֶרְחַק שִׁבְעִים חֹדֶשׁ…״


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמֶּלֶךְ בְּרַכְיָה אָמַר לְבֻלוּקִיָּא: ״עָבַרְתָּ
בְּיוֹמַיִם אֵלֶּה מֶרְחַק שֶׁל שִׁבְעִים חֹדֶשׁ. וְאוּלָם
כְּשֶׁרָכַבְתָּ עַל הַסּוּסָה, נִבְהֲלָה מִמְּךָ וְיָדְעָה שֶׁבֶּן-אָדָם
אַתָּה, וּבִקְּשָׁה לְהַשְׁלִיךְ אוֹתְךָ מֵעַל גַּבָּהּ, וְהִכְבִּידוּ
עָלֶיהָ בִשְׁנֵי גְמַלִּים אֵלֶּה״. כְּשֶׁשָּׁמַע בֻּלוּקִיָּא דְּבָרִים
אֵלֶּה מִפִּי הַמֶּלֶךְ בְּרַכְיָה, הִתְפַּלֵּא וְהוֹדָה לֵאלֹהִים
יִתְעַלֶּה שֶׁיָּצָא בְשָׁלוֹם. אָמַר הַמֶּלֶךְ בְּרַכְיָה
לְבֻלוּקִיָּא: ״סַפֵּר לִי מַה שֶּׁאֵרַע לְךָ, וְכֵיצַד בָּאתָ לְאֶרֶץ
זוֹ?״ סִפֵּר לוֹ בֻּלוּקִיָּא כָּל מַה שֶׁאֵרַע לוֹ, וְכֵיצַד נָסַע
וּבָא לְאֶרֶץ זוֹ. כְּשֶׁשָּׁמַע הַמֶּלֶךְ אֶת דְּבָרָיו, הִתְפַּלֵּא
עָלָיו. שָׁהָה אֶצְלוֹ בֻּלוּקִיָּא זְמַן שְׁנֵי חֳדָשִׁים״.


כְּשֶׁשָּׁמַע חָאסִבּ אֶת דִּבְרֵי מֶלֶךְ הַנְּחָשִׁים, תָּמַהּ עַל זֶה
תַכְלִית הַתְּמִיהָה, וְאָמַר לוֹ: ״מְבַקֵּשׁ אֲנִי מֵחַסְדְּךָ
וְטוּבְךָ שֶׁתְּצַוֶּה עַל אֶחָד מֵעוֹזְרֶיךָ שֶׁיּוֹצִיאֵנִי אֶל מֵעַל
לִפְנֵי הָאָרֶץ, שֶׁאֵלֵךְ אֶל בְּנֵי-בֵיתִי״. אָמַר לוֹ מֶלֶךְ
הַנְּחָשִׁים: ״חָאסִבּ כַּרִים אַלדִּין, דַּע, שֶׁבְּשָׁעָה שָׁאַתָּה
יוֹצֵא אֶל מֵעַל לִפְנֵי הָאָרֶץ, וְהוֹלֵךְ אֶל בְּנֵי בֵיתְךָ וְנִכְנַס
לְבֵית הַמֶּרְחָץ וּמִתְרַחֵץ וּמִתְקַטֵּר, הֲרֵי לִפְנֵי שָׁאַתָּה
גוֹמֵר רְחִיצָתְךָ, אֲנִי מֵת, שֶׁכֵּן תִּהְיֶה זֹאת הַסִּבָּה
לְמוֹתִי״. אָמַר לוֹ חָאסִבּ: ״נִשְׁבַּע אֲנִי לְךָ שֶׁלֹּא אֶכָּנֵס
לְבֵית-הַמֶּרְחָץ כָּל יְמֵי חַיַּי. וּכְשֶׁאֶהְיֶה זָקוּק לִרְחִיצָה,
אֶרְחַץ בְּבֵיתִי״. אָמַר לוֹ מֶלֶךְ הַנְּחָשִׁים: ״אֲפִלּוּ אִם אַתָּה
נִשְׁבַּע לִי מֵאָה שְׁבוּעוֹת, אֵינִי מַאֲמִין לְךָ לְעוֹלָם, שֶׁדָּבָר
זֶה לֹא יִהְיֶה. וְדַע שָׁאַתָּה בֶּן-אָדָם שֶׁאֵינְךָ מְקַיֵּם בְּרִית.
שֶׁכֵּן אָבִיךָ בָּא בִּבְרִית עִם אֱלֹהִים וְהֵפֵר בְּרִיתוֹ. הֲרֵי
אֱלֹהִים יִתְעַלֶּה גָּבַל חָמְרוֹ אַרְבָּעִים בֹּקֶר, וְעָשָׂה אֶת
מַלְאָכָיו לְהִשְׁתַּחֲווֹת לוֹ, וְאַחֲרֵי זֶה הֵפֵר בְּרִיתוֹ וְשָׁכַח
אוֹתוֹ וְהִמְרָה אֶת מִצְוַת אֱלֹהָיו״. כְּשֶׁשָּׁמַע חָאסִבּ דְּבָרִים
אֵלֶּה שָׁתַק, וְנִשְׁאַר בּוֹכֶה מֶשֶׁךְ זְמַן שֶׁל עֲשָׂרָה יָמִים.


אַחַר-כָּךְ אָמַר לוֹ חָאסִבּ: ״הַגֵּד לִי, מַה הוּא שֶׁאֵרַע
לְבֻלוּקִיָּא אַחֲרֵי שֶׁיָּשַׁב שְׁנֵי חֳדָשִׁים אֵצֶל הַמֶּלֶךְ
בְּרַכְיָה?״ אָמַר לוֹ: ״דַּע, חָאסִבּ, שֶׁבֻּלוּקִיָּא אַחֲרֵי
שֶׁיָּשַׁב אֵצֶל הַמֶּלֶךְ בְּרַכְיָה נִפְרַד מִמֶּנּוּ וְנָסַע
בַּמִּדְבָּר לַיְלָה וָיוֹמָם עַד שֶׁהִגִּיעַ לְהַר גָּבוֹהַּ. עָלָה עַל
אוֹתוֹ הַר וְרָאָה עָלָיו מַלְאָךְ עָצוּם הַיּוֹשֵׁב עַל אוֹתוֹ הַר,
וְהוּא קוֹרֵא בְּשֵׁם אֱלֹהִים יִתְעַלֶּה וּמִתְפַּלֵּל עַל מֻחַמָּד,
וְלִפְנֵי אוֹתוֹ מַלְאָךְ לוּחַ כָּתוּב בּוֹ מַשֶּׁהוּ לָבָן וּמַשֶּׁהוּ
שָׁחוֹר, וְהוּא מִסְתַּכֵּל בַּלּוּחַ, וְלוֹ שְׁתֵּי כְּנָפַיִם הָאַחַת
מֵהֶן פְּרוּשָׂה לְמִזְרַח וְהַשְּׁנִיָּה פְּרוּשָׂה לְמַעֲרָב. נִגַּשׁ
אֵלָיו בֻּלוּקִיָּא וְנָתַן לוֹ שָׁלוֹם. וְהֶחֱזִיר לוֹ שָׁלוֹם. שָׁאַל
הַמַּלְאָךְ אֶת
בֻּלוּקִיָּא וְאָמַר לוֹ: ״מִי אַתָּה, וּמֵאַיִן בָּאתָ, וּלְאָן אַתָּה
הוֹלֵךְ, וּמַה שְּׁמֶךָ?״ אָמַר לוֹ בֻּלוּקִיָּא: ״אֲנִי מִבְּנֵי-אָדָם,
מֵעַם בְּנֵי-יִשְׂרָאֵל, וַאֲנִי מְשׁוֹטֵט בָּאָרֶץ מִתּוֹךְ אַהֲבָתִי
לְמֻחַמָּד, וּשְׁמִי בֻּלוּקִיָּא״. אָמַר לוֹ: ״וּמַה הוּא שֶׁאֵרַע לְךָ
בְּבוֹאֲךָ לְאֶרֶץ זוֹ?״ סִפֵּר לוֹ בֻּלוּקִיָּא כָּל מַה שֶּׁאֵרַע לוֹ
וּמַה שֶּׁרָאָה בִנְסִיעָתוֹ. כְּשֶׁשָּׁמַע הַמַּלְאָךְ17 מִפִּי
בֻּלוּקִיָּא דְּבָרִים אֵלֶּה, הִתְפַּלֵּא עָלָיו. שָׁאַל בֻּלוּקִיָּא
אֶת הַמַּלְאָךְ וְאָמַר לוֹ: ״הַגֵּד לִי אַף אַתָּה עַל-דְּבַר לוּחַ
זֶה, וּמַה הוּא הַכָּתוּב בּוֹ, וּמֶה הָעִנְיָן הַזֶּה שָׁאַתָּה בוֹ,
וּמַה שְּׁמֶךָ?״ אָמַר לוֹ הַמַּלְאָךְ: ״אֲנִי שְׁמִי מִיכָאֵל וַאֲנִי
מְמֻנֶּה עַל הַעֲבָרַת יוֹם מִפְּנֵי לַיְלָה וְלַיְלָה מִפְּנֵי יוֹם,
וְזֶה עִסְקִי עַד לְיוֹם תְּחִיַּת הַמֵּתִים״. כְּשֶׁשָּׁמַע
בֻּלוּקִיָּא דְּבָרִים אֵלֶּה, הִתְפַּלֵּא עָלָיו וְעַל צוּרַת אוֹתוֹ
מַלְאָךְ וְעַל הַדְרַת מַרְאֵהוּ וְעָצְמַת בְּרִיאָתוֹ. נִפְרַד
בֻּלוּקִיָּא מֵאוֹתוֹ מַלְאָךְ וְנָסַע לַיְלָה וָיוֹם עַד שֶׁהִגִּיעַ
לְכִכָּר עָצוּם. הִתְהַלֵּךְ בְּאוֹתוֹ כִכָּר וְרָאָה בוֹ שִׁבְעָה
נְהָרוֹת וְרָאָה עֵצִים מְרֻבִּים. תָּמַהּ בֻּלוּקִיָּא עַל אוֹתוֹ
כִכָּר עָצוּם וְהָלַךְ בִּצְדָדָיו וְרָאָה בוֹ עֵץ עָצוּם, וְתַחַת
אוֹתוֹ עֵץ אַרְבָּעָה מַלְאָכִים. נִגַּשׁ אֲלֵיהֶם בֻּלוּקִיָּא
וְהִסְתַּכֵּל בְּצוּרוֹתֵיהֶם וְרָאָה אֶחָד מֵהֶם צוּרָתוֹ צוּרַת
בֶּן-אָדָם, וְהַשֵּׁנִי צוּרָתוֹ צוּרַת חַיַּת-טֶרֶף, וְהַשְּׁלִישִׁי
צוּרָתוֹ צוּרַת עוֹף וְהָרְבִיעִי צוּרָתוֹ צוּרַת שׁוֹר18 וְהֵם
עֲסוּקִים בְּהַזְכָּרַת שֵׁם אֱלֹהִים יִתְעַלֶּה, וְכָל אֶחָד מֵהֶם
אוֹמֵר: ״אֱלֹהַי וּנְבִיאִי וּמוֹשְׁלִי, בַּאֲמִתּוּתְךָ וּבְתִפְאֶרֶת
נְבִיאֲךָ מֻחַמָּד אֲנִי מַשְׁבִּיעֲךָ שֶׁתִּסְלַח לְכָל בְּרִיאָה
שֶׁבָּרָאתָ אוֹתָהּ בְּצוּרָתִי וְתִמְחַל לָהּ, שָׁאַתָּה הַכֹּל יָכֹל״.


כְּשֶׁשָּׁמַע בֻּלוּקִיָּא מִפִּיהֶם זֹאת, הִתְפַּלֵּא, וְנָסַע מֵהֶם
לַיְלָה וָיוֹמָם עַד שֶׁהִגִּיעַ לְהַר קָאף, עָלָה עָלָיו וְרָאָה שָׁם
מַלְאָךְ עָצוּם, וְהוּא מְשַׁבֵּחַ לֵאלֹהִים יִתְעַלֶּה וּמְקַדְּשׁוֹ
וּמִתְפַּלֵּל עַל מֻחַמָּד, וְרָאָה אוֹתוֹ מַלְאָךְ מִתְכַּוֵּץ
וּמִתְפַּשֵּׁט, מִתְקַפֵּל וּמִתְפָּרֵשׂ. וַעֲדַיִן הוּא בְכָךְ,
כְּשֶׁנִּגַּשׁ אֵלָיו בֻּלוּקִיָּא וְנָתַן לוֹ שָׁלוֹם, וְהֶחֶזִיר לוֹ
הַמַּלְאָךְ שָׁלוֹם וְאָמַר לוֹ: ״אֵיזֶה דָבָר אַתָּה, וּמֵאַיִן בָּאתָ
וּלְאָן אַתָּה הוֹלֵךְ, וּמַה שְּׁמֶךָ?״ אָמַר לוֹ בֻּלוּקִיָּא: ״אֲנִי
מִבְּנֵי-יִשְׂרָאֵל, מִבְּנֵי-אָדָם, וּשְׁמִי בֻּלוּקִיָּא וַאֲנִי
מְשׁוֹטֵט בָּאָרֶץ בְּאַהֲבָתִי לְמֻחַמָּד, וְאוּלָם תָּעִיתִי
בְדַרְכִּי״. וְסִפֵּר לוֹ כָל מַה שֶּׁאֵרַע לוֹ. כְּשֶׁגָּמַר
בֻּלוּקִיָּא אֶת סִפּוּרוֹ שָׁאַל אֶת הַמַּלְאָךְ וְאָמַר לוֹ: ״מִי
אַתָּה וּמָה הָהָר הַזֶּה, וּמָה הָעֵסֶק שָׁאַתָּה מִתְעַסֵּק בּוֹ?״
אָמַר לוֹ הַמַּלְאָךְ: ״דַע בֻּלוּקִיָּא שֶׁהָר זֶה הוּא קָאף הַמַּקִיף
אֶת כָּל הָעוֹלָם. וְכָל אֶרֶץ שֶׁבְּרָאָה אֱלֹהִים בָּעוֹלָם אֲנִי
מְקַפְּלָה בְּתוֹךְ יָדִי, וּכְשֶׁאֱלֹהִים יִתְעַלֶּה חָפֵץ לְהָבִיא עַל
אֶרֶץ אֵיזוֹ שֶׁהִיא רַעַשׁ אוֹ בַצֹּרֶת אוֹ שָׂבָע אוֹ מִלְחָמָה אוֹ
שָׁלוֹם, הוּא מְצַוֵּנִי לַעֲשׂוֹת זֹאת וַאֲנִי עוֹשֶׂה כְּשֶׁאֲנִי
בִמְקוֹמִי. וְדַע שֶׁיָּדִי מַחֲזִיקָה בְתוֹכָהּ אֶת עוֹרְקֵי הָאָרֶץ״.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמַּלְאָךְ אָמַר לְבֻלוּקִיָּא: ״דַּע שֶׁיָּדִי
מַחֲזִיקָה בְעוֹרְקֵי הָאָרֶץ״. אָמַר לוֹ בֻּלוּקִיָּא לַמַּלְאָךְ:
״כְּלוּם בָּרָא אֱלֹהִים בְּתוֹךְ הָר קָאף אֶרֶץ זוּלַת הָאָרֶץ
שָׁאַתָּה בָהּ?״ אָמַר הַמַּלְאָךְ: ״כֵּן, בָּרָא אֱלֹהִים אֶרֶץ לְבָנָה
כְּכֶסֶף, וְאֵין יוֹדֵעַ מִדַּת רָחְבָּהּ אֶלָּא אֱלֹהִים יִתְעַלֶּה,
וְהִשְׁכִּין בָּהּ אֶת מַלְאָכָיו. מַאֲכָלָם וּמַשְׁקָם הוּא הַשֶּׁבַח
וְהַקִּדּוּשׁ וְהָרִבּוּי בִּתְפִלָּה עַל מֻחַמָּד – יִתְפַּלֵּל
אֱלֹהִים עָלָיו וְיָשֵׂם לוֹ שָׁלוֹם. וּבְכָל לֵיל שִׁשִּׁי הֵם בָּאִים
אֶל הַר זֶה וּמִתְאַסְּפִים וּמִתְפַּלְּלִים אֶל אֱלֹהִים יִתְעַלֶּה
כָּל הַלַּיְלָה עַד שְׁעַת הַבֹּקֶר, וְנוֹתְנִים בְּמַתָּנָה אֶת שְׂכַר
אוֹתוֹ שֶׁבַח וְקִדּוּשׁ וַעֲבוֹדַת הָאֱלֹהִים לַחוֹטְאִים מֵאֻמַּת
מֻחַמָּד – יִתְפַּלֵּל עָלָיו אֱלֹהִים וְיָשֵׂם לוֹ שָׁלוֹם, וּלְכָל מִי
שֶׁהִתְרַחֵץ כְּדַת-רְחִיצַת יוֹם הַשִּׁשִּׁי. וְזֶה מַצָּבָם עַד לְיוֹם
תְּחִיַּת-הַמֵּתִים״. שָׁאַל בֻּלוּקִיָּא אֶת הַמַּלְאָךְ וְאָמַר לוֹ:
״כְּלוּם בָּרָא אֱלֹהִים הָרִים מֵאֲחוֹרֵי הָהָר קָאף?״ אָמַר לוֹ
הַמַּלְאָךְ: ״הֵן. מֵאֲחוֹרֵי הָהָר קָאף, הָר מַהֲלַךְ חֲמֵשׁ מֵאוֹת
שָׁנָה. וְהוּא מִשֶּׁלֶג וָקֶרַח וְהוּא הַמֵּשִׁיב חֻמָּהּ שֶׁל
גֵּיהִנֹּם מִן הָעוֹלָם. וְאִלְמָלֵא אוֹתוֹ הָר, הָיָה הָעוֹלָם נִשְׂרָף
מֵחֻמָּהּ שֶׁל אֵשׁ גֵּיהִנֹּם. וּמֵאֲחוֹרֵי הָהָר קָאף אַרְבָּעִים
אֲרָצוֹת כָּל אֶרֶץ מֵהֶן בְּמִדַּת הָאָרֶץ אַרְבָּעִים פַּעַם. מֵהֶן
יֵשׁ שֶׁהִיא שֶׁל זָהָב וּמֵהֶן יֵשׁ שֶׁהִיא שֶׁל כֶּסֶף וּמֵהֶן שֶׁהִיא
מֵאֹדֶם. וּלְכָל אֶרֶץ מֵאוֹתָן אֲרָצוֹת צֶבַע מִשֶּׁלָּהּ.


וְהִשְׁכִּין אֱלֹהִים19 יִתְעַלֶּה בְאוֹתָן אֲרָצוֹת אֶת מַלְאָכָיו, שֶׁאֵין
שׁוּם עֵסֶק לָהֶם אֶלָּא לְשַׁבֵּחַ וּלְקַדֵּשׁ וּלְהַלֵּל שְׁמוֹ וּלְגַדֵּל
לוֹ. וְהֵם מִתְפַּלְּלִים לֵאלֹהִים יִתְעַלֶּה עַל אֻמַּת מֻחַמָּד –
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם, וְאֵינָם יוֹדְעִים
דָּבָר לֹא עַל אוֹדוֹת אָדָם וְלֹא עַל אוֹדוֹת חַיָּה, וְלֹא לַיְלָה
וְלֹא יוֹם. וְדַע בֻּלוּקִיָּא, שֶׁהָאֲרָצוֹת שֶׁבַע שְׁכָבוֹת. הָאַחַת
מֵעַל לְחַבֶרְתָּהּ. וּבָרָא אֱלֹהִים מַלְאָךְ מִמַּלְאָכָיו, שֶׁאֵין
יוֹדֵעַ תָּאֳרָיו וְלֹא מִדָּתוֹ אֶלָּא אֱלֹהִים יְרוֹמַם וְיִתְעַלֶּה,
וְהוּא נוֹשֵׂא אֶת שֶׁבַע הָאֲרָצוֹת עַל עָרְפּוֹ. וּבָרָא אֱלֹהִים
יִתְעַלֶּה מִתַּחַת לוֹ צוּק סֶלַע. וּמִתַּחַת לָזֶה שׁוֹר, וּמִתַּחַת
לַשּׁוֹר דָּג, וּבָרָא מִתַּחַת לַדָּג יָם עָצוּם. וּכְבָר הוֹדִיעַ
אֱלֹהִים יִתְעַלֶּה אֶת יֵשׁוּ עָלָיו הַשָּׁלוֹם עַל דְּבַר אוֹתוֹ דָג,
כְּשֶׁאָמַר: ״אֱלֹהַי הַרְאֵנִי אוֹתוֹ דָג, שֶׁאֶסְתַּכֵּל בּוֹ״.


וְצִוָּה אֱלֹהִים יִתְעַלֶּה מַלְאָךְ מִן הַמַּלְאָכִים שֶׁיִּקַּח אֶת
יֵשׁוּ וְיֵלֵךְ עִמּוֹ אֶל הַדָּג שֶׁיִּרְאֵנּוּ. בָּא אוֹתוֹ מַלְאָךְ
אֶל יֵשׁוּ עָלָיו הַשָּׁלוֹם וּנְטָלוֹ וֶהֱבִיאוֹ לַיָּם שֶׁבּוֹ הַדָּג,
וְלֹא רָאָהוּ. עָבַר הַדָּג עַל פְּנֵי יֵשׁוּ כַּבָּרָק, כְּשֶׁרָאָה
זֹאת יֵשׁוּ נָפַל מִתְעַלֵּף. כְּשֶׁהִתְעוֹרֵר יֵשׁוּ גִלָּה אֱלֹהִים
אֶת אָזְנוֹ וְאָמַר לוֹ: ״יֵשׁוּ כְּלוּם רָאִיתָ אֶת הַדָּג, וְיוֹדֵעַ
אַתָּה אָרְכּוֹ וְרָחְבּוֹ?״ אָמַר יֵשׁוּ: ״בְּעֻזְּךָ וַהֲדָרְךָ אֲנִי
נִשְׁבָּע, אֱלֹהִים, שֶׁלֹּא רְאִיתִיו, וְאוּלָם עָבַר עַל פָּנַי שׁוֹר
עָצוּם, מִדָּתוֹ מַסַּע שְׁלשָׁה יָמִים, וְאֵינִי יוֹדֵעַ מָה עִנְיָנוֹ
שֶׁל אוֹתוֹ שׁוֹר״. אָמַר לוֹ אֱלֹהִים: ״יֵשׁוּ, זֶה שֶׁעָבַר עַל
פָּנֶיךָ וּמִדָּתוֹ מַסַּע שְׁלֹשָׁה יָמִים, אֵינוֹ אֶלָּא רֹאשׁוֹ שֶׁל
הַשּׁוֹר. וְאָכֵן דַּע, יֵשׁוּ, שֶׁאֲנִי בוֹרֵא בְכָל יוֹם אַרְבָּעִים
דָּגִים כְּאוֹתוֹ דָג״. כְּשֶׁשָּׁמַע דְּבָרִים אֵלֶּה הִשְׁתָּאֶה
לִיכָלְתּוֹ שֶׁל אֱלֹהִים יִתְעַלֶה. שָׁאַל בֻּלוּקִיָּא אֶת הַמַּלְאָךְ
וְאָמַר לוֹ: ״אֵיזֶה דָבָר בָּרָא אֱלֹהִים מִתַּחַת לַיָּם שֶׁהַדָּג
בְּתוֹכוֹ?״ אָמַר לוֹ הַמַּלְאָךְ: ״בָּרָא אֱלֹהִים מִתַּחַת לַיָּם
חָלָל שֶׁל אֲוִיר עָצוּם, וּבָרָא תַּחַת חֲלַל הָאֲוִיר אֵשׁ, וּמִתַּחַת
לָאֵשׁ בָּרָא נָחָשׁ עָצוּם, פַלַק שְׁמוֹ. וְאִלּוּלֵא אֵימָתוֹ שֶׁל
אֱלֹהִים יִתְעַלֶּה עַל אוֹתוֹ נָחָשׁ, הָיָה בוֹלֵעַ אֶת כָּל מַה
שֶּׁעָלָיו מִן הָאֲוִיר וְהָאֵשׁ וְאֶת הַמַּלְאָךְ וְכָל מַה שֶּׁהוּא
נוֹשֵׂא עָלָיו מִבְּלִי שֶׁהָיָה הַמַּלְאָךְ מַרְגִּישׁ בְּכָךְ.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וְשִׁבְעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁתֵּאַר הַמַּלְאָךְ לִפְנֵי בֻּלוּקִיָּא אֶת
הַנָּחָשׁ, אָמַר:
״אִלּוּלֵא אֵימָתוֹ שֶׁל אֱלֹהִים יִתְעַלֶּה עַל
אוֹתוֹ נָחָשׁ, הָיָה בוֹלֵעַ אֶת כָּל מַה שֶּׁעָלָיו מִן הָאֲוִיר
וְהָאֵשׁ וְאֶת הַמַלְאָךְ וְכָל מַה שֶׁהוּא נוֹשֵׂא עָלָיו, וְלֹא הָיוּ
מַרְגִּישִׁים בָּזֶה. וּכְשֶׁבָּרָא אֱלֹהִים יִתְעַלֶּה אוֹתוֹ נָחָשׁ,
גִּלָּה אֶת אָזְנוֹ לֵאמֹר: ״רְצוֹנִי לְהַפְקִיד בְּיָדְךָ פִּקָּדוֹן,
שְׁמֹר אֵפוֹא עָלָיו״, אָמַר לוֹ הַנָּחָשׁ: ״עֲשֵׂה מַה שָּׁאַתָּה
רוֹצֶה״. אָמַר אֱלֹהִים לְאוֹתוֹ נָחָשׁ: ״פְּעַר אֶת פִּיךָ״. פָּתַח אֶת פִּיו, וְהִכְנִיס אֱלֹהִים אֶת גֵּיהִנֹּם בְּתוֹךְ בִּטְנוֹ, וְאָמַר
לוֹ: ״שְׁמֹר אֶת גֵּיהִנֹּם עַד לְיוֹם תְּחִיַּת הַמֵּתִים״.


וּכְשֶׁיַּגִּיעַ יוֹם תְּחִיַּת הַמֵּתִים, יְצַוֶּה אֱלֹהִים אֶת
מַלְאָכָיו, שֶׁיָּבוֹאוּ וְאִתָּם שַׁלְשְׁלָאוֹת שֶׁיּוֹבִילוּ בָּהֶם
אֶת גֵּיהִנֹּם אֶל מְקוֹם אֲסֵפַת בְּנֵי-הָאָדָם לְדִין, וִיצַוֶּה
אֱלֹהִים יִתְעַלֶּה עַל גֵּיהִנֹּם, שֶׁתִּפְתַּח אֶת שְׁעָרֶיהָ,
וְיָעוּפוּ מִמֶּנָּה גִצִּים גְּדוֹלִים יוֹתֵר מִן הֶהָרִים״.


כְּשֶׁשָּׁמַע בֻּלוּקִיָּא דְבָרִים אֵלֶּה מִפִּי הַמַּלְאָךְ, בָּכָה
בְכִי רַב. נִפְרָד מִן הַמַּלְאָךְ וְנָסַע לָעֵבֶר הַמַּעֲרָבִי עַד
שֶׁבָּא אֶל שְׁתֵּי דְמוּיוֹת, וְרָאָה אוֹתָן יוֹשְׁבוֹת, וְאֶצְלָן
שַׁעַר גָּדוֹל נָעוּל. כְּשֶׁקָּרַב אֲלֵיהֶן רָאָה אַחַת מֵהֶן צוּרָתָהּ
צוּרַת אַרְיֵה וְהַשְּׁנִיָּה צוּרָתָהּ צוּרַת שׁוֹר. נָתַן לָהֶן
בֻּלוּקִיָּא שָׁלוֹם, וְהֶחֱזִירוּ לוֹ שָׁלוֹם. שָׁאֲלוּ אוֹתוֹ
וְאָמְרוּ לוֹ: ״אֵיזֶה דָבָר אַתָּה, וּמֵאַיִן בָּאתָ וּלְאָן אַתָּה
הוֹלֵךְ?״ אָמַר לָהֶן בֻּלוּקִיָּא: ״אֲנִי מִבְּנֵי-אָדָם אֲנִי, וַאֲנִי
מְשׁוֹטֵט בְּאַהֲבָתִי לְמֻחַמָּד, וְאוּלָם תָּעִיתִי בְדַרְכִּי״.
אַחַר-כָּךְ שָׁאַל אוֹתָן בֻּלוּקִיָּא וְאָמַר לָהֶן: ״אֵיזֶה דָּבָר
אַתֶּן, וּמַה הוּא שַׁעַר זֶה שֶׁאֶצְלְכֶן?״ אָמְרוּ לוֹ: ״אֲנַחְנוּ
שׁוֹמְרֵי שַׁעַר זֶה שָׁאַתָּה רוֹאֵהוּ, וְאֵין לָנוּ עֵסֶק זוּלָתִי
לְשַׁבֵּחַ אֱלֹהִים וּלְקַדְּשׁוֹ וּלְהִתְפַּלֵּל עַל מֻחַמָּד
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם״. כְּשֶׁשָּׁמַע
בֻּלוּקִיָּא דְּבָרִים אֵלֶּה הִתְפַּלֵּא וְאָמַר לָהֶן: ״אֵיזֶה דָבָר
הוּא מִפְּנִים לְשַׁעַר זֶה?״ אָמְרוּ לוֹ: ״אֵין אָנוּ יוֹדְעִים״. אָמַר
לָהֶם: ״מַשְׁבִּיעַ אֲנִי אֶתְכֶן בַּאֲמִתּוּת אֱלֹהֵיכֶן הַנַּעֲלֶה,
שֶׁתִּפְתְּחוּ לִי שַׁעַר זֶה, שֶׁאֶרְאֶה אֵיזֶה דָבָר מִפְּנִים לוֹ״.
אָמְרוּ לוֹ: ״אֵין אָנוּ יְכוֹלִים לִפְתֹּחַ שַׁעַר זֶה, וְלֹא יוּכַל
גַּם אֶחָד מִן הַבְּרוּאִים לְפָתְחוֹ, אֶלָּא הַנֶּאֱמָן גַּבְרִיאֵל
עָלָיו הַשָּׁלוֹם״. כְּשֶׁשָּׁמַע בֻּלוּקִיָּא זֹאת הִתְרַפֵּס לִפְנֵי
אֱלֹהִים יִתְעַלֶּה וְאָמַר: ״אֱלֹהַי, הָבֵא אֵלַי אֶת הַנֶּאֱמָן
גַּבְרִיאֵל, שֶׁיִּפְתַּח לִי שַׁעַר זֶה, שֶׁאֶרְאֶה מַה מִּפְּנִים
לוֹ״. נַעֲנָה אֱלֹהִים לִתְפִלָּתוֹ וְצִוָּה אֶת הַנֶּאֱמָן גַּבְרִיאֵל,
שֶׁיֵּרֵד לָאָרֶץ וְיִפְתַּח הַשַּׁעַר שֶׁבּוֹ נִקְוִים שְׁנֵי
הַיַּמִּים יַחַד, שֶׁיִּרְאֶה בֻּלוּקִיָּא. יָרַד גַּבְרִיאֵל אֶל
בֻּלוּקִיָּא וְנָתַן לוֹ שָׁלוֹם וּבָא אֶל אוֹתוֹ20 שַׁעַר וּפְתָחוֹ.
אָמַר גַּבְרִיאֵל לְבֻלוּקִיָּא: ״הִכָּנֵס לְשַׁעַר זֶה, שֶׁאֱלֹהִים
צִוַּנִי לְפָתְחוֹ לְךָ״. נִכְנַס בֻּלוּקִיָּא וְהָלַךְ בְּתוֹכוֹ. נָעַל
גַּבְרִיאֵל אֶת הַשַּׁעַר וְהִתְנַשֵּׂא לַשָּׁמַיִם. וְרָאָה
בֻּלוּקִיָּא מִפְּנִים לַשַּׁעַר יַם עָצוּם חֶצְיוֹ מָלוּחַ וְחֶצְיוֹ
מָתוֹק. וּמִסָּבִיב לְאוֹתוֹ יַם שְׁנֵי הָרִים. וְאֵלֶּה שְׁנֵי הֶהָרִים
שֶׁל אֹדֶם. הָלַךְ בֻּלוּקִיָּא עַד שֶׁקָּרַב אֶל שְׁנֵי הָרִים אֵלֶּה.
וְרָאָה בָהֶם מַלְאָכִים עוֹסְקִים בְּשֶׁבַח וְקִדּוּשׁ. כְּשֶׁרָאָה
אוֹתָם בֻּלוּקִיָּא נָתַן לָהֶם שָׁלוֹם, וְהֶחֱזִירוּ לוֹ שָׁלוֹם.
שָׁאַל אוֹתָם בֻּלוּקִיָּא עַל אוֹדוֹת הַיָּם וְעַל אוֹדוֹת אֵלֶּה
שְׁנֵי הֶהָרִים. אָמְרוּ לוֹ הַמַּלְאָכִים: ״מָקוֹם זֶה הוּא מִתַּחַת
לְכִסֵּא הַכָּבוֹד, וְיַם זֶה מְכַלְכֵּל אֶת כָּל הַיַּמִּים
שֶׁבָּעוֹלָם בְּמֵימָיו, וַאֲנַחְנוּ מְחַלְּקִים מַיִם אֵלֶּה
וּמוֹבִילִים אוֹתָם אֶל הָאֲרָצוֹת, אֶת הַמָּלוּחַ אֶל הָאָרֶץ
הַמְּלוּחָה, וְאֶת הַמָּתוֹק אֶל הָאָרֶץ הַמְּתוּקָה. וְאֶת אֵלֶּה
שְׁנֵי הֶהָרִים בָּרָא אֱלֹהִים שֶׁיִּשְׁמְרוּ עַל הַמַּיִם הָאֵלֶּה.
וְזֶה הוּא תַפְקִידֵנוּ עַד לְיוֹם תְּחִיַּת-הַמֵּתִים״. שְׁאָלוּהוּ
וְאָמְרוּ לוֹ: ״מֵאַיִן בָּאתָ וּלְאָן אַתָּה הוֹלֵךְ? סִפֵּר לָהם
בֻּלוּקִיָּא סִפּוּרוֹ. שָׁאַל אוֹתָם עַל דְּבַר הַדֶּרֶךְ. אָמְרוּ לוֹ:
״עֲלֵה עַל גַּבֵּי יָם זֶה״. נָטַל בֻּלוּקִיָּא מִן הַמִּיץ שֶׁעִמּוֹ
וּמָשַׁח אֶת שְׁתֵּי כַפּוֹת רַגְלָיו, וְנִפְרַד מֵהֶם וְהָלַךְ עַל
גַּבֵּי הַיָּם לַיְלָה וָיוֹמָם. וַעֲדַיִן הוּא הוֹלֵךְ, כְּשֶׁבָּחוּר
נָאֶה מְהַלֵּךְ עַל גַּבֵּי הַיָּם. בָּא אֵלָיו וְנָתַן לוֹ שָׁלוֹם,
וְהֶחֱזִיר לוֹ שָׁלוֹם. אַחֲרֵי שֶׁנִּפְרַד בֻּלוּקִיָּא מִן הַבָּחוּר,
רָאָה אַרְבָּעָה מַלְאָכִים מְהַלְּכִים עַל פְּנֵי הַיָּם, וּמַהֲלָכָם
כַּבָּרָק הַמְּסַנְוֵר אֶת הָעֵינַיִם. נִגַּשׁ בֻּלוּקִיָּא וְעָמַד
בְּדַרְכָּם. כְּשֶׁהִגִּיעוּ אֵלָיו נָתַן לָהֶם בֻּלוּקִיָּא שָׁלוֹם
וְאָמַר לָהֶם: ״מְבַקֵּשׁ אֲנִי לִשְׁאֹל אֶתְכֶם, בַּאֲמִתּוּת הָעִזּוּז
וְהַמְפֹאָר, מַה שִּׁמְכֶם, וּמֵאַיִן אַתֶּם וּלְאָן אַתֶּם הוֹלְכִים?״
אָמַר אֶחָד מֵהֶם: ״אֲנִי שְׁמִי גַּבְרִיאֵל, וְהַשֵּׁנִי שְׁמוֹ
אִסְרָאפִיל, וְהַשְּׁלִישִׁי שְׁמוֹ מִיכָאֵל וְהָרְבִיעִי שְׁמוֹ
עַזְרָאאִיל. וּכְבָר הוֹפִיעַ בַּמִּזְרָח נָחָשׁ עָצוּם, וְנָחָשׁ זֶה
הֶחֱרִיב אֶלֶף עָרִים וְאָכַל אֶת תּוֹשְׁבֵיהֶן. וְצִוָּה אוֹתָנוּ
אֱלֹהִים יִתְעַלֶּה שֶׁנֵּלֵךְ אֵלָיו וְנִתְפְּשֵׂהוּ וְנַשְׁלִיכוֹ
לְתוֹךְ גֵּיהִנֹּם״. תָּמַהּ בֻּלוּקִיָּא עֲלֵיהֶם וְעַל עָצְמָם,
וְהָלַךְ לְדַרְכּוֹ לַיְלָה וָיוֹמָם עַד שֶׁהִגִּיעַ לְאִי. עָלָה עָלָיו
וְהִתְהַלֵּךְ עַל חוֹפוֹ שָׁעָה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הָאַרְבַּע
מֵאוֹת וְתִשְׁעִים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבֻּלוּקִיָּא הִגִּיעַ לְאוֹתוֹ אִי וְהִתְהַלֵּךְ עַל
חוֹפוֹ שָׁעָה, וְרָאָה בָחוּר נָאֶה וְהָאוֹר מַזְהִיר מִפָּנָיו.
כְּשֶׁקָּרַב אֵלָיו בֻּלוּקִיָּא, רָאָהוּ יוֹשֵׁב בֵּין שְׁנֵי קְבָרִים
בְּנוּיִים וְהוּא נֶאֱנָח וּבוֹכֶה. בָּא אֵלָיו בֻּלוּקִיָּא וְנָתַן לוֹ
שָׁלוֹם, וְהֶחֱזִיר לוֹ שָׁלוֹם. שָׁאַל בֻּלוּקִיָּא אֶת הַבָּחוּר
וְאָמַר לוֹ: ״מָה עִנְיָנְךָ, וּמַה שְּׁמֶךָ, וּמָה אֵלֶּה שְׁנֵי
הַקְּבָרִים הַבְּנוּיִים שָׁאַתָּה יוֹשֵׁב בֵּינֵיהֶם, וּמַה הַבְּכִי
הַזֶּה. שָׁאַתָּה שָׁרוּי בּוֹ?״ פָּנָה הַבָּחוּר אֶל בֻּלוּקִיָּא
וּבָכָה בְכִי רַב עַד שֶׁהִרְטִיב אֶת בְּגָדָיו בְּדִמְעוֹתָיו, וְאָמַר
לְבֻלוּקִיָּא: ״דַּע, אָחִי, שֶׁסִּפּוּרִי נִפְלָא וְעִנְיָנִי מוּזָר,
וּרְצוֹנִי שֶׁתֵּשֵׁב אֶצְלִי שֶׁתְּסַפֵּר לִי, מַה שֶּׁרָאִיתָ
בְּחַיֶּיךָ, וּמַה סִבַּת בּוֹאֲךָ לְמָקוֹם זֶה, וּמַה שִּׁמְךָ, וּלְאָן
אַתָּה הוֹלֵךְ, וַאֲסַפֵּר לְךָ אַף אָנִי סִפּוּרִי״. יָשַׁב
בֻּלוּקִיָּא אֵצֶל הַבָּחוּר, וְהִגִּיד לוֹ כָּל מַה שֶּׁאֵרַע לוֹ,
בְּמַסְעוֹתָיו מֵרֵאשִׁית וְעַד אַחֲרִית, סִפֵּר לוֹ כֵּיצַד מֵת אָבִיו
וַעֲזָבוֹ אַחֲרָיו, וְכֵיצַד פָּתַח אֶת הַחֶדֶר וּמָצָא בוֹ אֶת הַתֵּבָה
וְרָאָה אֶת הַסֵּפֶר שֶׁבּוֹ בָאוּ תֵאוּרֵי מֻחַמָּד – יִתְפַּלֵּל
אֱלֹהִים עָלָיו וְיָשֵׂם לוֹ שָׁלוֹם – וְכֵיצַד דָּבַק לִבּוֹ
בְּאַהֲבָתוֹ, וְיָצָא לְמַסָּעָיו. וְאַחַר-כָּךְ סִפֵּר לוֹ כָּל מַה
שֶּׁאֵרַע לוֹ, עַד שֶׁהִגִּיעַ אֵלָיו. גָּמַר אֶת דְּבָרָיו לֵאמֹר:
״זֶהוּ סִפּוּר חַיַּי עַד הַיּוֹם הַזֶּה, וֵאלֹהִים הוּא הַיּוֹדֵעַ אֶת
אֲשֶׁר יִקְרֵנִי בֶּעָתִיד״. כְּשֶׁשָּׁמַע הַבָּחוּר אֶת דְּבָרָיו,
נֶאֱנַח וְאָמַר לוֹ: ״הוֹי מִסְכֵּן, מַה הוּא שֶׁרָאִיתָ בְּחַיֶּיךָ,
דַּע בֻּלוּקִיָּא, שֶׁאֲנִי רָאִיתִי אֶת שְׁלֹמֹה אֲדוֹנֵנוּ
בְּשַׁעְתּוֹ, וְרָאִיתִי דְבָרִים אֲשֶׁר לֹא יִמָּנוּ וְלֹא יִסָּפְרוּ.
וְסִפּוּרִי נִפְלָא וְעִנְיָנִי מוּזָר וּרְצוֹנִי שֶׁתֵּשֵׁב אֶצְלִי,
שֶׁאֲסַפֵּר לְךָ סִפּוּרִי וְאַגִּיד לְךָ21 סִבַּת יְשִׁיבָתִי כָאן״.


כְּשֶׁשָּׁמַע חָאסִבּ דְּבָרִים אֵלֶּה מִפִּי הַנָּחָשׁ, תָּמַהּ
וְאָמַר: ״מֶלֶךְ הַנְּחָשִׁים, כְּבָר צַר לְנַפְשִׁי. צַו אֵפוֹא עַל
אֶחָד מְשָׁרְתֶיךָ שֶׁיּוֹצִיאֵנִי מֵעַל לִפְנֵי הָאָרֶץ, וַאֲנִי
נִשְׁבָּע לְךָ בִּשְׁבוּעָה שֶׁלֹּא אֶכָּנֵס לְבֵית הַמֶּרְחָץ כָּל
יְמֵי חַיַּי״. אָמַר לוֹ: ״זֶה דָבָר שֶׁלֹּא יִהְיֶה וְאֵינִי
מַאֲמִינְךָ לִשְׁבוּעָתְךָ״. כְּשֶׁשָּׁמַע מִמֶּנּוּ כָךְ בָּכָה,
וּבָכוּ הַנְּחָשִׁים כֻּלָּם בִּגְלָלוֹ וְהָיוּ מַעְתִּירִים לוֹ לִפְנֵי
הַמֶּלֶךְ וְאוֹמְרִים לוֹ: ״מְבַקְּשִׁים אָנוּ מֵאִתְּךָ שֶׁתְּצַוֶּה
עַל אֶחָד מֵאִתָּנוּ שֶׁיּוֹצִיא אוֹתוֹ מֵעַל לִפְנֵי הָאָרֶץ,
וְיִשָּׁבַע לְךָ שְׁבוּעָה שֶׁלֹּא יִכָּנֵס לְבֵית-הַמֶּרְחָץ כָּל יְמֵי
חַיָּיו״. וְהָיָה שֵׁם מֶלֶךְ הַנְּחָשִׁים יַמְלִיכָא,22
וּכְשֶׁשָּׁמַע יַמְלִיכָא דְבָרִים אֵלֶּה, נִגַּשׁ אֶל חָאסִבּ
וְהִשְׁבִּיעַ אוֹתוֹ, וְנִשְׁבַּע. אַחַר-כָּךְ צִוָּה נָחָשׁ אֶחָד
שֶׁיּוֹצִיאֵנּוּ. כְּשֶׁבָּא אוֹתוֹ נָחָשׁ לְהוֹצִיאוֹ, אָמַר לְמֶלֶךְ
הַנְּחָשִׁים: ״מְבַקֵּשׁ אֲנִי מִמְּךָ שֶׁתְּסַפֵּר לִי סִפּוּר
הַבָּחוּר שֶׁיָּשַׁב אֵצֶל בֻּלוּקִיָּא וְרָאָהוּ יוֹשֵׁב בֵּין שְׁנֵי
הַקְּבָרִים״. אָמַר לוֹ: ״דַּע, חָאסִבּ, שֶׁהַבָּחוּר אָמַר
לְבֻלוּקִיָּא…


הִרְגִּישָׁה שַׁהַרָזָאד בַּשַּׁחַר23 שֶׁעָלָה וְשָׁתְקָה מִן
הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה
הָאַרְבַּע מֵאוֹת וְתִשְׁעִים וְתִשְׁעָה, אָמְרָה: שָׁמַעְתִּי,
הַמֶּלֶךְ הַמְאֻשָּׁר, שֶׁכְּשֶׁסִּפֵּר בֻּלוּקִיָּא לַבָּחוּר אֶת
סִפּוּרוֹ נֶאֱנַח וְאָמַר לוֹ: ״הוֹי מִסְכֵּן, מַה הוּא שֶׁרָאִיתָ
בְּחַיֶּיךָ, אֲנִי רָאִיתִי אֶת אֲדוֹנֵנוּ שְׁלֹמֹה בְשַׁעְתּוֹ,
וְרָאִיתִי דְבָרִים אֲשֶׁר לֹא יִמָּנוּ וְלֹא יִסָּפְרוּ״. וְסִפֵּר לוֹ





“מַזְכִּירִם” במקור המודפס. צ“ל: מַזְכִּירִים – הערת
 פב”י.  ↩


“לְבֻּוּלְקִיָּא” במקור המודפס. צ“ל: לְבֻּלוּקִיָּא – הערת
 פב”י.  ↩


קראן פרשה לח פסוק לד  ↩


לפני תחיית המתים יתקע בשופר פעם ראשונה, ואז ימותו כל בני האדם
הנמצאים אז בחיים. בתקיעת השופר השנייה יקומו כל מתי עולם בתחיית המתים
ויעמדו לדין.  ↩


“חָסאִבּ” במקור המודפס. צ“ל: חָאסִבּ – הערת פב”י.  ↩


“עֲפָרָוֹ” במקור המודפס. צ“ל: עֲפָרוֹ – הערת פב”י.  ↩


שראהיה קצור מאהיה שראהיה ומקורו המאמר העברי ״אהיה אשר אהיה״, שבו נתגלה אלהים למשה בסנה (שמות ג׳, 14). ומשתמשים במאמר זה ללחש.  ↩


צכר הוא השד שמרד בשלמה המלך, ושם אותו שלמה בקומקום וחתמו בחותמו והשליכו למצולות ים.  ↩


“שַׁהָארִיָּה” במקור המודפס. צ“ל: שַׁרָאהִיָּה – הערת פב”י.  ↩


ראה עליו בלילה 277: ספור עבד אללה בן אבי־קלאבה וענין ארם עיר העמודים – הערת פב""י.  ↩


“לְשַׁכֵּחַ” במקור המודפס. צ“ל: לְשַׁבֵּחַ – הערת פב”י.  ↩


גוג ומגוג הנזכרים ביחזקאל פרקים לח–לט. גוג הוא נחשב לנשיא מגוג.
הכוונה היא לסקיטים, לפי האסלאם הם הם נחשבים לאויבי המאמינים.  ↩


ראה סוף לילה 459 שיר שבו שמות שבעה מדורי גיהנם.  ↩


“מֵעֶלָיהָ” במקור המודפס. צ“ל: מֵעָלֶיהָ – הערת פב”י.  ↩


“אַת” במקור המודפס. צ“ל: אֶת – הערת פב”י.  ↩


“לְבֻוּלקִיָּא” במקור המודפס. צ“ל: לְבֻלוּקִיָּא – הערת פב”י.  ↩


“הַמֶּלֶךְ” במקור המודפס. צ“ל: הַמַּלְאָךְ – הערת פב”י.  ↩


אלה הם סמלי ארבעת בעלי האוינגיליון: מתי, מרקוס, לוקאס ויוחנן. ואף 	החיות שבכסא–הכבוד (יחזקאל פ״א) הם צורות אלה.  ↩


“אֳלֹהִים” במקור המודפס. צ“ל: אֱלֹהִים – הערת פב”י.  ↩


“אתוֹ” במקור המודפס. צ“ל: אוֹתוֹ – הערת פב”י.  ↩


“לְף” במקור המודפס. צ“ל: לְךָ – הערת פב”י.  ↩


ימליכא הוא כרגיל שם אחד משבעת ישני המערה (קראן פרשה יח פסוק —) 	שישנו מאות שנים ונתעוררו. שם המשמש ללחש. שרשו הוא מלך, שרש משותף לשפות השמיות.  ↩


“בַּשַּׂחַר” במקור המודפס. צ“ל: בַּשַּׁחַר – הערת פב”י.  ↩



"
