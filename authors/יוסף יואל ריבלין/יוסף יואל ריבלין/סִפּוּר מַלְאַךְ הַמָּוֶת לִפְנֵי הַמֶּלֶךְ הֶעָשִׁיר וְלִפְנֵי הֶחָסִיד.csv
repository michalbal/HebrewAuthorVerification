,Title,Translator,Lang,Author,Text
0,סִפּוּר מַלְאַךְ הַמָּוֶת לִפְנֵי הַמֶּלֶךְ הֶעָשִׁיר וְלִפְנֵי הֶחָסִיד,יוסף יואל ריבלין,מערבית,יוסף יואל ריבלין,"




סִפְּרוּ, הַמֶּלֶךְ הַמְאֻשָּׁר, שֶׁמֶּלֶךְ מִן
הַמְּלָכִים הַקַּדְמוֹנִים בִּקֵּשׁ לִרְכַּב יוֹם אֶחָד בְּתוֹךְ
חֲבוּרָה שֶׁל בְּנֵי הֵיכָלוֹ וְרַבֵּי מַלְכוּתוֹ, לְהַרְאוֹת
לַבְּרִיּוֹת פִּלְאֵי תִפְאַרְתּוֹ. צִוָּה אֶת מֵרֵעָיו וּנְסִיכָיו
וְאֶת גְּדוֹלֵי מַלְכוּתוֹ לְהִכּוֹן לָצֵאת עִמּוֹ, וְצִוָּה אֶת סוֹכֵן
אוֹצַר־הַבְּגָדִים שֶׁיָּבִיא לוֹ מִן הַמְפֹאָרִים שֶׁבַּבְּגָדִים
אֲשֶׁר יִצְלְחוּ לְמֶלֶךְ בְּמַסַּע תִּפְאַרְתּוֹ. וְצִוָּה לְהָבִיא אֶת
סוּסָיו הַמְצֻיָּנִים מִגֶּזַע אֲצִילוּת יְדוּעָה, וְעָשׂוּ כֵן. בָּחַר
מִן הַבְּגָדִים מַה שֶׁמָּצָא חֵן בְּעֵינָיו, וּמִן הַסּוּסִים אֶת
הַטּוֹב לְפָנָיו. לָבַשׁ אֶת הַבְּגָדִים וְרָכַב עַל הַסּוּס הָאַבִּיר
וְנָסַע בְּתַהֲלוּכַת הַכָּבוֹד, וּרְבִיד מְשֻׁבָּץ אֲבָנִים טוֹבוֹת
וּמִינֵי פְנִינִים מֵאַבְנֵי־חֵן בְּצַוָּארוֹ, וְהָיָה מַרְקִיד אֶת
סוּסוֹ בְּתוֹךְ אַנְשֵׁי לְוָיָתוֹ וּמִתְהַדֵּר בִּגְאוֹנוֹ וְאוֹנוֹ.
בָּא אֵלָיו אִבְּלִיס הוּא הַשָּׂטָן וְשָׁת יָדוֹ עַל נְחִירָיו, וְנָפַח
לְתוֹךְ אַפּוֹ רוּחַ גַּאֲוָה וִיהִירוּת שֶׁעִוְּרוּ עֵינָיו. נִתְיָהֵר
וְאָמַר בְּלִבּוֹ: “מִי הוּא בָעוֹלָם כָּמוֹנִי?”. הִתְחִיל מַעֲרִיץ אֶת
עַצְמוֹ וְנִתְמַלֵּא גָאוֹן, הִתְגַּנְדֵּר בַּהֲדָרוֹ וְהִתְהַדֵּר
בְּגַאֲוַת שָׁוְא, עַד לִבְלִי שְׁעוֹת עוֹד אֶל אָדָם מִתּוֹךְ
הָעֲרָצָתוֹ אֶת עַצְמוֹ מִגַּאֲוָתוֹ וִיהִירוּתוֹ וְהִתְפָּאֲרוּתוֹ.
עָמַד לְפָנָיו אָדָם וְעָלָיו בֶּגֶד שָׁחוּם וּבָלֶה, וְנָתַן לוֹ
שָׁלוֹם, וְלֹא הֶחֱזִיר לוֹ שָׁלוֹם. תָּפַס בְּרֶסֶן סוּסָתוֹ. אָמַר לוֹ
הַמֶּלֶךְ: “הָסֵר יָדְךָ, שֶׁאִי אַתָּה יוֹדֵעַ בְּרִסְנוֹ שֶׁל מִי
הֶחֱזַקְתָּ”. אָמַר לוֹ: “דָּבָר לִי אֵלֶיךָ”. אָמַר לוֹ: “הַמְתֵּן עַד
שֶׁאֵרֵד וְתַגִּיד לִי חֶפְצֶךָ”. אָמַר לוֹ: “סוֹד הוּא וְאֵינִי
אוֹמְרוֹ אֶלָּא בְּאָזְנֶךָ”. הִטָּה אֵלָיו אָזְנוֹ. אָמַר לוֹ: “אֲנִי
מַלְאַךְ הַמָּוֶת, וּרְצוֹנִי לִטֹּל אֶת נַפְשֶׁךָ”. אָמַר לוֹ: “תֵּן
לִי שָׁהוּת עַד שֶׁאֶחְזֹר לְבֵיתִי וְאֶפָּרֵד מִבְּנֵי־בֵיתִי וִילָדַי
וּשְׁכֵנַי וְאִשְׁתִּי”. אָמַר לוֹ: “לֹא וָלֹא, אִי אַתָּה חוֹזֵר וְלֹא
תִרְאֶה אוֹתָם לְעוֹלָם. שֶׁכְּבָר כָּלָה זְמַן חַיֶּיךָ”. נָטַל
נַפְשׁוֹ כְּשֶׁהוּא עַל סוּסוֹ וְנָפַל מֵת לָאָרֶץ. עָבַר מִשָּׁם
מַלְאַךְ הַמָּוֶת וּבָא אֶל אָדָם חָסִיד שֶׁרָצָהוּ אֱלֹהִים יִתְעַלֶּה.
נָתַן לוֹ שָׁלוֹם וְהֶחֱזִיר לוֹ שָׁלוֹם. אָמַר לוֹ מַלְאַךְ הַמָּוֶת:
“בֶּן־אָדָם חָסִיד, דָּבָר לִי אֵלֶיךָ, וְסוֹד הוּא”. אָמַר לוֹ הָאִישׁ
הֶחָסִיד: “הַגֵּד לִי אֶת דְּבָרְךָ בְאָזְנִי”. אָמַר לוֹ: “אֲנִי
מַלְאַךְ הַמָּוֶת”. אָמַר לוֹ הָאִישׁ: “בָּרוּךְ בּוֹאֲךָ. הַתְּהִלָּה
לֵאלֹהִים עַל בּוֹאֲךָ, שֶׁכֵּן הָיִיתִי הַרְבֵּה מְצַפֶּה לְהַגִּיעֲךָ
אֵלַי וּכְבָר אָרַךְ הֵעָדֶרְךָ מִבּוֹא אֶל הַנִּכְסָף לְבוֹאֲךָ”. אָמַר
לוֹ מַלְאַךְ הַמָּוֶת: “אִם עִנְיָן לְךָ גְּמֹר אוֹתוֹ”. אָמַר לוֹ:
“אֵין לִי שׁוּם עִנְיָן חָשׁוּב יוֹתֵר מֵאֲשֶׁר לִפְגּשׁ אֶת אֱלֹהַי
יִתְפָּאַר וְיִתְרוֹמָם”. אָמַר לוֹ: “וּבְאֵיזֶה אֹפֶן אַתָּה רוֹצֶה
שֶׁאֶטֹּל אֶת נַפְשֶׁךָ, שֶׁכֵּן צֻוֵּיתִי לִטֹּל אֶת נַפְשְׁךָ בְּאֹפֶן
שֶׁתִּרְצֶה וְתִבְחַר”. אָמַר לוֹ: “תֵּן לִי שְׁהוּת עַד שֶׁאֶרְחַץ
כַּדָּת וְאֶתְפַּלֵּל, וּכְשֶׁאֲנִי מִשְׁתַּחֲוֶה, טֹל אֶת נַפְשִׁי,
בְּשָׁעָה שֶׁאֲנִי מִשְׁתַּחֲוֶה”. אָמַר מַלְאַךְ הַמָּוֶת: “אֱלֹהֵי
יִתְפָּאַר וְיִתְרוֹמַם צִוַּנִי שֶׁלֹּא אֶטֹּל אֶת נַפְשְׁךָ אֶלָּא
בִרְצוֹנְךָ וּבָאֹפֶן שֶׁתַּחְפֹּץ בּוֹ, וַאֲנִי אֶעֱשֶׂה כְּפִי
שֶׁצֻוֵּיתִי”. קָם הָאִישׁ וְהִתְרָחֵץ כַּדָּת וְהִתְפַּלֵּל, וְאָסַף
מַלְאַךְ הַמָּוֶת אֶת נַפְשׁוֹ, כְּשֶׁהוּא מִשְׁתַּחֲוֶה, וְהֶעֱבִיר
אוֹתָהּ אֶל אֱלֹהִים יִתְעַלֶּה אֶל מְקוֹם הָרַחֲמִים וְהָרָצוֹן
וְהַסְּלִיחָה.





וּמִמַּה שֶׁיְסֻפָּר


"
