,Title,Translator,Lang,Author,Text
0,סִפּוּר מַעֲשֵׂה הֶעָנִי וִידִידוֹ בַצָּרָה,יוסף יואל ריבלין,מערבית,יוסף יואל ריבלין,"

סִפְּרוּ שֶׁהָיָה אָדָם בַּעַל הוֹן רַב, וְאָבַד לוֹ, וְנִהְיָה חֲסַר
כֹּל, אֵין לוֹ כְּלוּם. יָעֲצָה אוֹתוֹ אִשְׁתּוֹ שֶׁיִּפְנֶה אֶל אֶחָד
מִידִידָיו כְּדֵי לְתַקֵּן מַצָּבוֹ. פָּנָה אֶל יְדִיד לוֹ, וְתִנָּה
לְפָנָיו מְצוּקָתוֹ. הִלְוָה לוֹ חֲמֵשׁ מֵאוֹת דִּינָר עַל מְנָת
שֶׁיִּשָּׂא וְיִתֵּן בָּהֶם, וְהָיָה בִתְחִלָּתוֹ סוֹחֵר בַּאֲבָנִים
טוֹבוֹת. נָטַל אֶת הַזָּהָב וְהָלַךְ לְשׁוּק הָאֲבָנִים הַטּוֹבוֹת
וּפָתַח חֲנוּתוֹ לִקְנוֹת וְלִמְכֹּר. כְּשֶׁיָּשַׁב בַּחֲנוּת, בָּאוּ
אֵלָיו שְׁלֹשָה בְנֵי־אָדָם וְשָׁאֲלוּ אוֹתוֹ עַל אֹדוֹת אָבִיו. סִפֵּר
לָהֶם שֶׁנִּפְטַר לְבֵית־עוֹלָמוֹ. אָמְרוּ לוֹ: “כְּלוּם הִנִּיחַ זֶרַע
אַחֲרָיו?” אָמַר לָהֶם: “הִנִּיחַ אֶת עַבְדְּכֶם הָעוֹמֵד לִפְנֵיכֶם”.
אָמְרוּ לוֹ: “וּמִי מַכִּיר שֶׁבְּנוֹ אַתָּה?” אָמַר לָהֶם:
“בְּנֵי־הַשּׁוּק”. אָמְרוּ לוֹ: “אֱסֹף אוֹתָם שֶׁיָּעִידוּ שֶׁבְּנוֹ
אַתָּה”. אֲסָפָם וְהֵעִידוּ עַל כָּךְ. הוֹצִיאוּ הַשְּׁלֹשָה אַמְתַּחַת
וּבָהּ סְכוּם שֶׁל שְׁלֹשִים אֶלֶף דִּינָר וּבְתוֹכָהּ אֲבָנִים טוֹבוֹת
וּמַתָּכוֹת יִקְרוֹת־הָעֵרֶךְ וְאָמְרוּ: “זֶה הָיָה פִּקָּדוֹן לְאָבִיךָ
בְּיָדֵנוּ”. אַחַר־כָּךְ נִסְתַּלְּקוּ וְהָלְכוּ. בָּאָה אֵלָיו אִשָּׁה
וּבִקְשָׁה מִמֶּנּוּ מַשֶּׁהוּ מֵאֲבָנִים טוֹבוֹת אֵלֶּה, הַשָּׁוֶה
חֲמֵשׁ־מֵאוֹת דִּינָר, וְקָנְתָה אוֹתוֹ מִמֶּנּוּ בִשְׁלֹשֶת אֲלָפִים
דִּינָר. מְכָרוֹ לָהּ. קָם וְלָקַח אֶת חֲמֵשׁ־מֵאוֹת הַדִּינָר שֶׁלָּוָה
מִידִידוֹ וְהוֹלִיכָם אֵלָיו, וְאָמַר לוֹ: “טֹל חֲמֵשׁ־מֵאוֹת דִּינָר
שֶׁלָּוִיתִי מִמְּךָ, שֶׁכְּבָר עָזַר לִי אֱלֹהִים וְהֵקֵל מַצָּבִי”.
אָמַר לוֹ יְדִידוֹ: “נוֹתֵן אֲנִי אוֹתָם לְךָ בְמַתָּנָה וְסִלַּקְתִּי
עַצְמִי מֵהֶם לְשֵׁם שָׁמַיִם. קַח אוֹתָם אֵפוֹא, וְקַח פִּתְקָה זוֹ
וְאַל תִּקְרָא אוֹתָהּ אֶלָּא כְּשֶׁתִּהְיֶה בְּבֵיתְךָ, וּנְהַג לְפִי
מַה שֶּׁכָּתוּב בָּהּ”. נָטַל אֶת הַמָּמוֹן וְאֶת הַפִּתְקָה וְהָלַךְ
לְבֵיתוֹ. כְּשֶׁפָּתַח אוֹתָהּ מָצָא כְתוּבִים בָּהּ בָּתֵּי־שִׁיר
אֵלֶּה:


אָכֵן הָאֲנָשִׁים אֲשֶׁר קָרְבוּ אֵלֶיךָ קְרוֹבִים לִי:


אָבִי וְדוֹדַי לְאָב וָאֵם, וַאֲחִי אִמִּי צָאלִח בֶּן עַלִי.


וְכֵן אֲשֶׁר מָכַרְתָּ בִמְזֻמָּן, הוּא לְאִמִּי,


וְהַהוֹן וְאַבְנֵי־הַיְקָר שְׁלוּחִים מֵעִמִּי,


לֹא כִוַּנְתִּי בָזֶה לְהַשְׁפִּילֶךָ


וְרַק לִמְנֹעַ כְּלִמּוֹת מִמֶּךָ.


וּמִמַּה שֶּׁמְּסֻפָּר:

"
