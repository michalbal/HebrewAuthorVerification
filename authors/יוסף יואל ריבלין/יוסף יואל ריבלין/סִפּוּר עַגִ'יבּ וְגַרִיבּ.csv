,Title,Translator,Lang,Author,Text
0,סִפּוּר עַגִ'יבּ וְגַרִיבּ,יוסף יואל ריבלין,מערבית,יוסף יואל ריבלין,"



שָׁמַעְתִּי, הַמֶּלֶךְ הַמְאֻשָּׁר, שֶׁהָיָה בְּקַדְמוֹנֵי הַזְּמַנִּים
מֶלֶךְ מִן הַמְּלָכִים הָעֲצוּמִים, הַמֶּלֶךְ כֻּנְדָּמִר שְׁמוֹ.
וְהָיָה מֶלֶךְ אַמִּיץ־לֵבָב וּפָרָשׁ גִּבּוֹר־קְרָב, וְאוּלָם נִהְיָה
זָקֵן וְתָשׁוּשׁ. וְחָנַן אוֹתוֹ אֱלֹהִים כְּשֶׁהָיָה יָשִׁישׁ בֵּן
זָכָר וְקָרָא אֶת שְׁמוֹ עַגִי’בּ1 עַל־שֵׁם יָפְיוֹ וְחִנּוֹ. מָסַר
אוֹתוֹ לִידֵי אוֹמְנוֹת וּמֵינִיקוֹת וּשְׁפָחוֹת וּפִילַגְשִׁים. צָמַח
וְגָדַל עַד שֶׁהִגִּיעַ לְגִיל שֶׁבַע שָׁנִים. מִנָּה לוֹ אָבִיו כֹּהֵן
מִבְּנֵי עַמּוֹ וְדָתוֹ, וְלִמֵּד אוֹתוֹ חֻקּוֹתֵיהֶם וּכְפִירָתָם וְכָל
מַה שֶּׁהֵם צְרִיכִים לוֹ, בְּמֶשֶׁךְ זְמַן שֶׁל שָׁלשׁ שָׁנִים
תְּמִימוֹת, עַד שֶׁנַּעֲשָׂה מֻמְחֶה וְתַקִּיף בִּרְצוֹנוֹ. וְהָיְתָה
דַעְתּוֹ צְלוּלָה, וְהָיָה חָכָם וּמֵלִיץ וּפִילוֹסוֹף רָשׁוּם,
מִדַּיֵּן עִם הַמְלֻמָּדִים, וְיוֹשֵׁב בְּשֶׁבֶת־חֲכָמִים. כְּשֶׁרָאָה
אָבִיו כָּךְ מָצָא חֵן בְּעֵינָיו וְהוֹרָה אוֹתוֹ רְכִיבָה עַל סוּסִים
וְלִדְקֹר בָּרְמָחִים וּלְהַכּוֹת בַּחֲרָבוֹת עַד שֶׁנַּעֲשָׂה פָרָשׁ
אַמִּיץ־לֵב. לֹא נִמְלְאוּ לוֹ עֶשֶׂר שָׁנִים2 תְּמִימוֹת מִגִּילוֹ
עַד שֶׁעָלָה עַל כָּל בְּנֵי דוֹרוֹ בְּכָל הַדְּבָרִים, וְיָדַע שַׁעֲרֵי
הַמִּלְחָמָה. הָיָה גִּבּוֹר קְשֵׁה־עֹרֶף וְשָׂטָן עָרִיץ. וּכְשֶׁהָיָה
רוֹכֵב לְצֵּיד חַיּוֹת בָּר וּצְבִי וְאַיָּל, הָיָה רוֹכֵב עִם אֶלֶף
פָּרָשִׁים, וּמִסְתָּעֵר וּמַתְקִיף אֶת הַפָּרָשִׁים. וְהָיָה אוֹרֵב
בַּדְּרָכִים וְלוֹקֵחַ שֶׁבִי אֶת בְּנוֹת הַמְּלָכִים וְהַנְּסִיכִים.
רַבּוּ הַתְּלוּנוֹת עָלָיו לִפְנֵי אָבִיו, וְקָרָא הַמֶּלֶךְ לַחֲמִשָּׁה
מִן הָעֲבָדִים, וּבָאוּ. אָמַר לָהֶם: “תִּפְשׂוּ אֶת הַכֶּלֶב הַזֶּה”.
הִתְנַפְּלוּ הַנְּעָרִים עַל עַגִ’יבּ וּכְפָתוּהוּ. צִוָּה אוֹתָם
לְהַכּוֹתוֹ, וְהִכּוּהוּ עַד שֶׁנִּטְרְפָה דַעְתּוֹ עָלָיו, וְסָחֲבוּ
אוֹתוֹ לְצִינוֹק שֶׁאֵין לְהַבְחִין בּוֹ בֵּין שָׁמַיִם לְאֶרֶץ וְלֹא
בֵּין אֹרֶךְ לְרֹחַב. נִשְׁאַר שְׁנֵי יָמִים וְלַיְלָה חָבוּשׁ
בְּתוֹכוֹ. נִגְּשׁוּ הָאֶמִירִים אֶל הַמֶּלֶךְ, נָשְׁקוּ אֶת הָאָרֶץ
לְפָנָיו וְהֶעְתִּירוּ לוֹ בְּעַד עַגִ’יבּ, וְהוֹצִיא אוֹתוֹ לַחָפְשִׁי.
הִמְתִּין עַגִ’יבּ עֲשָׂרָה יָמִים וְנִכְנַס אֶל אָבִיו בַּלַּיְלָה
כְּשֶׁהוּא יָשֵׁן, וְהִתִּיז רֹאשׁוֹ. כְּשֶׁעָלָה הַיּוֹם הִתְנַשֵּׂא
עַגִ’יבּ עַל כִּסֵּא־מַלְכוּת אָבִיו, וְצִוָּה אֶת אֲנָשָׁיו לַעֲמֹד
לְפָנָיו וְשֶׁיִּלְבְּשׁוּ פְלָדָה וְיִשְׁלְפוּ חַרְבוֹתָם, וְהֶעֱמִיד
אוֹתָם לְיָמִין וְלִשְׂמֹאל. כְּשֶׁנִּכְנְסוּ הָאֶמִירִים
וּמְפַקְּדֵי־הַצָּבָא מָצְאוּ אֶת מַלְכָּם הָרוּג וְאֶת בְּנוֹ יוֹשֵׁב
עַל כִּסֵּא־מַלְכוּתוֹ, וְנִתְבַּלְבְּלָה דַעְתָּם. אָמַר לָהֶם
עַגִ’יבּ: “אֲנָשִׁים, כְּבָר רְאִיתֶם מַה שֶּׁהִגִּיעַ לְמַלְכְּכֶם.
וְהִנֵּה מִי שֶׁיָּסוּר לְמִשְׁמַעְתִּי, אֲנִי מְכַבְּדוֹ, אַךְ מִי
שֶׁיַּמְרֶה אֶת פִּי, אֲנִי עוֹשֶׂה בוֹ כְּמוֹ שֶׁעָשִׂיתִי בָזֶה”.
כְּשֶׁשָּׁמְעוּ אֶת דְּבָרָיו פָּחֲדוּ מִפָּנָיו שֶׁלֹּא יִנְהַג בָּהֶם
אַלָּמוּת וְאָמְרוּ לוֹ: “אַתָּה מַלְכֵּנוּ וּבֶן־מַלְכֵּנוּ”,
וְנָשְׁקוּ אֶת הָאָרֶץ לְפָנָיו. הוֹדָה לָהֶם וְשָׂמַח בָּהֶם וְצִוָּה
לְהוֹצִיא מָמוֹן וַאֲרִיגִים. נָתַן לָהֶם בִּגְדֵי־פְאֵר יְקָרִים
וְשִׁקַּע אוֹתָם בְּמָמוֹן, וְאָהֲבוּ אוֹתוֹ כֻלָּם וְסָרוּ
לְמִשְׁמַעְתּוֹ. נָתַן בִּגְדֵי־פְאֵר לַנְּצִיבִים וּלְשֵׁיכֵי
הַבְּדוּאִים, בְּנֵי־הַחוֹרִין וְהַמְשֻׁעְבָּדִים. הָיוּ כָל הָאֲרָצוֹת
נִכְנָעוֹת לוֹ וְהָאֲנָשִׁים סָרִים לְמִשְׁמַעְתּוֹ. מָשַׁל וְצִוָּה
וְאָסַר בְּמֶשֶׁךְ חֲמִשָּׁה חֳדָשִׁים. אַחַר־כָּךְ רָאָה בִשְׁנָתוֹ
חֲלוֹם, וְהֵקִיץ נִרְעָשׁ וְנִפְחָד, וְלֹא אָחֲזָה אוֹתוֹ עוֹד שֵׁנָה
עַד שֶׁהֵאִיר הַבֹּקֶר. יָשַׁב עַל כִּסְאוֹ וְעָמְדוּ לְפָנָיו
הַגְּדוּדִים מִיָּמִין וּמִשְּׂמֹאל. קָרָא אֶת פּוֹתְרֵי־הַחֲלוֹמוֹת
וְאֶת הָאִצְטַגְנִינִים וְאָמַר לָהֶם: “פִּתְרוּ לִי חֲלוֹם זֶה”.
אָמְרוּ לוֹ: “וּמַה הוּא הַחֲלוֹם שֶׁרָאִיתָ, הַמֶּלֶךְ?” אָמַר:
“רָאִיתִי כְאִלּוּ אָבִי שׁוֹכֵב לְפָנַי וְנִתְגַּלְּתָה עֶרְוָתוֹ,
וְיָצָא מִתּוֹכָהּ מַשֶּׁהוּ כְגֹדֶל הַדְּבוֹרָה וְגָדַל עַד
שֶׁנַּעֲשָׂה כְאַרְיֵה עָצוּם עִם צִפָּרְנַיִם כְּפִגְיוֹנוֹת,
וּפָחַדְתִּי מִפָּנָיו. וַעֲדַיִן אֲנִי נִבְעָת מִפָּנָיו, וְהִנֵּה
תָקַף אוֹתִי וְהִכַּנִי בְצִפָּרְנָיו, וְרִטֵּשׁ אְֶת בִּטְנִי,
וְנִתְעוֹרַרְתִּי נִרְעָשׁ וְנִפְחָד”.
הִסְתַּכְּלוּ
פוֹתְרֵי־הַחֲלוֹמוֹת זֶה בִפְנֵי זֶה וְחָשְׁבוּ מַה תְּשׁוּבָה יָשִׁיבוּ
לוֹ, וְאָמְרוּ: “הַמֶּלֶךְ הָאַדִּיר, חֲלוֹם זֶה מַרְאֶה עַל וָלָד
שֶׁנּוֹלָד מֵאָבִיךָ, וְתִפֹּל אֵיבָה בֵינְךָ וּבֵינוֹ, וְהוּא יִגְבַּר
עָלֶיךָ. הִזָּהֵר אֵפוֹא מִפָּנָיו בִּגְלַל חֲלוֹם זֶה”. כְּשֶׁשָּׁמַע
עַגִ’יבּ אֶת דִּבְרֵי פוֹתְרֵי הַחֲלוֹמוֹת, אָמַר לָהֶם: אֵין לִי אָח
שֶׁאֲפַחֵד מִפָּנָיו. דִבְרֵיכֶם אֵלֶּה שֶׁקֶר הֵם אֵפוֹא"". אָמְרוּ לוֹ:
“לֹא הִגַּדְנוּ אֶלָּא מַה שֶּׁאָנוּ יוֹדְעִים” מָאַס בָּהֶם וְהִכָּם
וְקָם וְנִכְנַס לְאַרְמוֹן אָבִיו, וְחָקַר בֵּין פִּילַגְשֵׁי אָבִיו
וּמָצָא בְתוֹכָן פִּילֶגֶשׁ הָרָה, שִׁבְעָה חֳדָשִׁים לָהּ
בְהֶרְיוֹנָהּ. צִוָּה עַל שְׁנֵי עֲבָדִים מֵעֲבָדָיו וְאָמַר לָהֶם:
“קְחוּ נַעֲרָה זוֹ וְהוֹבִילוּ אוֹתָהּ לַיָּם וְטַבְּעוּ אוֹתָהּ”.
תָּפְסוּ אוֹתָהּ בְּיָדָהּ וְהוֹלִיכוּ אוֹתָהּ אֶל הַיָּם וּבִקְּשׁוּ
לְטַבְּעָהּ. הִסְתַּכְּלוּ בָהּ וּמְצָאוּהָ מֻפְלָגָה בְיֹפִי וָחֵן.
אָמְרוּ: “מִשּׁוּם מַה נְּטַבַּע נַעֲרָה זוֹ? אֵין אָנוּ אֶלָּא
נוֹטְלִים אוֹתָהּ לַיַּעַר וְנִחְיֶה עִמָּהּ בְּתַעֲנוּגוֹת”. נָטְלוּ
אוֹתָהּ וְהָלְכוּ יָמִים וְלֵילוֹת עַד שֶׁהִתְרַחֲקוּ מִמְּקוֹמוֹת
הַיִּשּׁוּב, וּפָנוּ עִמָּהּ אֶל יַעַר מֻשְׁפָּע בְּעֵצִים וּבְפֵרוֹת
וּנְהָרוֹת. וְהִסְכִּימוּ בֵינֵיהֶם לֶאֱנֹס אוֹתָהּ, אֶלָּא
שֶׁנֶּחְלְקוּ בֵינֵיהֶם וְאָמַר כָּל אֶחָד מֵהֶם: “אֲנִי עוֹשֶׂה זֹאת
רִאשׁוֹן”. וַעֲדַיִן הֵם רָבִים בֵּינֵיהֶם, כְּשֶׁבָּא פִתְאֹם עֲלֵיהֶם
מַחֲנֶה שֶׁל שְׁחוֹרִים, וְשָׁלְפוּ חַרְבוֹתֵיהֶם וְנִלְחֲמוּ אֵלֶּה
בְאֵלֶּה. הִתְנַפְּלוּ זֶה עַל זֶה וְחָזְקָה בֵינֵיהֶם הַמִּלְחָמָה
וְהַקְּרָב וְהַדְּקִירָה, וְלֹא פָסְקוּ לְהִלָּחֵם בִּשְׁנֵי הָעֲבָדִים
עַד שֶׁהֲרָגוּם מַהֵר יוֹתֵר מֵאֲשֶׁר בְּהֶרֶף עַיִן אֶחָד. הִתְחִילָה
הַנַּעֲרָה מְשׁוֹטֶטֶת יְחִידָה בַיַּעַר, אוֹכֶלֶת מִפִּרְיוֹ וְשׁוֹתָה
מִנַּהֲרוֹתָיו. וְלֹא פָסְקָה מִמַּצָּב זֶה, עַד שֶׁיָּלְדָה נַעַר
שְׁחַרְחַר צַח וָרַךְ, וְקָרְאָה אֶת שְׁמוֹ אַלגַרִיבּ3 עַל שֵׁם
הֱיוֹתוֹ בַנֵּכָר. כָּרְתָה אֶת שָׁרְרוֹ, וְלִפְּפָה אוֹתוֹ בַאֲחָדִים
מִבְּגָדֶיהָ, וְהָיְתָה מֵינִיקָה אוֹתוֹ, כְּשֶׁהִיא אֲבֵלַת הַלֵּב
וְהַקֶּרֶב עַל מַה שֶׁהָיְתָה שְׁרוּיָה בוֹ לְפָנִים מִן הַיְקָר
וְהַתַּפְנוּק.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְעֶשְׂרִים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַפִּילֶגֶשׁ חָיְתָה בַיַּעַר, אֲבֵלַת הַלֵּב
וְהַקֶּרֶב. וְהָיְתָה מֵינִיקָה אֶת בְּנָהּ עִם זֶה שֶׁהָיְתָה שְׁרוּיָה
בְתַכְלִית הָאֵבֶל וְהַפַּחַד מִבְּדִידוּתָהּ. וּבְשָׁעָה שֶׁהָיְתָה
בְמַצָּב זֶה בְּאַחַד הַיָּמִים, וְהִנֵּה רָאֲתָה פָרָשִׁים וְרַגְלִים
בָּאִים וְאִתָּם בָּאזִים וְכַלְבֵּי־צַיִד. וּכְבָר טָעֲנוּ עַל
סוּסֵיהֶם עֲגוּרִים וַאֲנָפוֹת וְאַוָּזִים עִירָקִיִּים וּשְׁלָפִים
וְעוֹפוֹת מַיִם, וְחַיּוֹת־בָּר וְאַרְנָבוֹת וְאַיָּלוֹת וּפָרוֹת בָּר,
וְאֶפְרוֹחֵי בַּת־הַיַּעֲנָה וְחֻלְדּוֹת־הַבָּר וּזְאֵבִים וַאֲרָיוֹת.
נִכְנְסוּ בְדוּאִים אֵלּוּ לְתוֹךְ אוֹתוֹ יַעַר וּמָצְאוּ אֶת הַנַּעֲרָה
וְאֶת בְּנָהּ בְּחֵיקָהּ כְּשֶׁהִיא מֵינִיקָה אוֹתוֹ. הִתְקָרְבוּ
אֵלֶיהָ וְאָמְרוּ לָהּ: “מִבְּנֵי־אָדָם אַתְּ אוֹ מִן הַשֵּׁדִים?”
אָמְרָה לָהֶם: “מִבְּנֵי־אָדָם, אֲדוֹנַי הָעַרְבִים”. הוֹדִיעוּ לָאֶמִיר
שֶׁלָּהֶם וְהָיָה שְׁמוֹ מִרְדָאס נְשִׂיא בְנֵי קַחְטָאן, וּכְבָר יָצָא
לַצַּיִד עִם חֲמֵשׁ־מֵאוֹת אֶמִירִים מִשִּׁבְטוֹ וּבְנֵי־דוֹדָיו. לֹא
פָסְקוּ לָצוּד עַד שֶׁהִגִּיעוּ אֶל הַנַּעֲרָה וְרָאוּ אוֹתָהּ,
וְסִפְּרָה לָהֶם מַה שֶּׁאֵרַע לָהּ מֵרֵאשִׁית וְעַד אַחֲרִית. תָּמַהּ
הַנָּשִׂיא עַל עִנְיָנָהּ. קָרָא לַאֲנָשָׁיו וּבְנֵי־דוֹדוֹ, וְלֹא
פָסְקוּ לָצוּד עַד שֶׁהִגִּיעוּ אֶל מְקוֹם מַחֲנֵה בְּנֵי־קַחְטָאן.
לָקַח אוֹתָהּ וְהִקְצָה לָהּ אֹהֶל וּמִנָּה לָהּ חָמֵשׁ נְעָרוֹת
לְשָׁרְתָהּ. וּכְבָר אָהַב אוֹתָהּ אַהֲבָה עַזָּה, וּבָא אֵלֶיהָ
וְהָרְתָה. וּכְשֶׁמָּלְאוּ חֳדָשֶׁיהָ יָלְדָה בֵן זָכָר, וְקָרְאָה אֶת
שְׁמוֹ סַהִים אַללַּיְל4. אִמְּנוּ אוֹתוֹ בֵּין שִׁבְטֵי הַבְּדוּאִים
עִם אָחִיו עַד שֶׁגָּדַל וְנִתְאַמֵּן בַּחֲסוּת הָאֶמִיר מִרְדָאס. מָסַר
אֶת הַשְּׁנַיִם לַחֲכַם־דַּת וְלִמְּדָם עִנְיְנֵי הַדַּת. וְאַחַר־כָּךְ
מְסָרָם אֶל אַמִּיצֵי־הַלֵּב שֶׁל הַבְּדוּאִים וְלִמְּדוּם לִדְקֹר
בָּרֹמַח וּלְהַכּוֹת בַּחֶרֶב וְלִירוֹת חִצִּים. וְלֹא הִשְׁלִימוּ
חֲמֵשׁ־עֶשְׂרֵה שָׁנָה, עַד שֶׁלָּמְדוּ כָל מַה שֶּׁהֵם זְקוּקִים לוֹ
וְעָלוּ עַל כָּל אַמִּיץ־לֵב שֶׁבַּמַּחֲנֶה. וְהָיָה גַרִיבּ מִתְנַפֵּל
עַל אֶלֶף פָּרָשִׁים וְכָזֹאת אָחִיו סַהִים אַללַּיְל. וְהָיוּ
לְמִרְדָאס אוֹיְבִים רַבִּים, וְהָיוּ הָעַרְבִים שֶׁלּוֹ אַמִּיצֵי
הַלֵּב שֶׁבָּעַרְבִים וְכֻלָּם גִּבּוֹרִים וּפָרָשִׁים, שֶׁלֹּא הֵהִין
אִישׁ לְהִתְחַמֵּם בְּאִשָּׁם. וְהָיָה בִשְׁכֵנוּתוֹ אֶמִיר מֵאֶמִרֵי
הָעַרְבִים וּשְׁמוֹ חַסָּאן בֶּן תָ’אבִּתּ, וְהָיָה יְדִידוֹ. אֵרַס לוֹ
נַעֲרָה כְבוּדָה מִכְּבוּדוֹת שִׁבְטוֹ וְהִזְמִין אֶת כָּל יְדִידָיו
וּבְתוֹכָם אֶת מִרְדָאס נְשִׂיא בְּנֵי־קַחְטָאן. נַעֲנָה לוֹ וְלָקַח
עִמּוֹ שְׁלשׁ מֵאוֹת פָּרָשׁ וְעָזַב אַרְבַּע מֵאוֹת פָּרָשׁ לִשְׁמֹר
עַל הַנָּשִׁים, וְנָסַע עַד שֶׁהִגִּיעַ אֶל חַסָּאן. יָצָא לִקְרָאתוֹ
וְהוֹשִׁיבוֹ בַמָּקוֹם הַיָּפֶה בְיוֹתֵר. בָּאוּ כָל הַפָּרָשִׁים לְשֵׁם
הַחֲתוּנָה וְעָשָׂה לָהֶם מִשְׁתָּאוֹת וְשָׂמַח בַּחֲתוּנָתוֹ.
אַחַר־כָּךְ נִפְטְרוּ הָעַרְבִים לְבָתֵּיהֶם. כְּשֶׁהִגִּיעַ מִרְדָאס
אֶל מַחֲנֵהוּ רָאָה שְׁנֵי הֲרוּגִים מָשְׁלָכִים וְהָעוֹף חָג עֲלֵיהֶם
מִיָּמִין וּמִשְּׂמֹאל. חָרַד לִבּוֹ וְנִכְנַס אֶל הַמַּחֲנֶה. יָצָא
לִקְרָאתוֹ גַרִיבּ וְהוּא לָבוּשׁ שִׁרְיוֹן וּבֵרֵךְ אוֹתוֹ לְהַגִּיעוֹ
בְשָׁלוֹם. אָמַר לוֹ מִרְדָּאס: “מָה הַמַּצָּב הַזֶּה, גַרִיבּ?” אָמַר
לוֹ: “הִתְנַפֵּל עָלֵינוּ אַלְחַמַל בֶּן מָאגִ’ד וּבְנֵי שִׁבְטוֹ עִם
חֲמֵשׁ מֵאוֹת פָּרָשׁ” וְהָיְתָה הַסִּבָּה לְמַעֲרָכָה זוֹ, שֶׁהָאֶמִיר
מִרְדָאס הָיְתָה לוֹ בַת, מַהְדִיָּה שְׁמָהּ, שֶׁלֹּא רָאוּ הָרוֹאִים
יָפָה הֵימֶנָּה. שָׁמַע עַל אוֹדוֹתֶיהָ אַלְחַמַל נְשִׂיא בְּנֵי
נַבְּהָאן וְרָכַב עִם חֲמֵשׁ מֵאוֹת פָּרָשׁ וְשָׂם פָּנָיו אֶל מִרְדָאס
וּבִקֵּשׁ מֵאִתּוֹ לָתֵת לוֹ אֶת מַהְדִיָּה לְאִשָּׁה, וְלֹא נֵאוֹת לוֹ
וְהֵשִׁיב אֶת פָּנָיו, נִכְזָב. הָיָה אַלְחַמַל אוֹרֵב לְמִרְדָאס, עַד
שֶׁנִּפְקַד מִבֵּיתוֹ בִּגְלַל הַזְמָנַת חַסָּאן. רָכַב עִם גִּבּוֹרָיו
וְהִתְנַפֵּל עַל בְּנֵי־קַחְטָאן, וְהָרַג חֲבוּרָה מִן הַפָּרָשִׁים
וּבָרְחוּ שְׁאֵרִית הַגִּבּוֹרִים בָּהָר. וּכְבָר רָכְבוּ גַרִיבּ
וְאָחִיו עִם מֵאָה פָּרָשִׁים לִפְנֵי־כֵן וְיָצְאוּ לְצֵיד חַיּוֹת־בָּר
וּצְבִי וְאַיָּל, וְלֹא חָזְרוּ עַד חֲצוֹת הַיּוֹם, וּמָצְאוּ אֶת
אַלְחַמַל וַאֲנָשָׁיו שֶׁכְּבָר הִשְׁתַּלְּטוּ עַל הַמַּחֲנֶה וְעַל כָּל
אֲשֶׁר בּוֹ וְלָקְחוּ לָהֶם אֶת בְּנוֹת הַמַּחֲנֶה, וְלָקַח אַלְחַמַל
אֶת מַהְדִיָּה בַת מִרְדָאס וְהוֹבִיל אוֹתָהּ עִם הַשְּׁבִי. כְּשֶׁרָאָה
גַרִיבּ מַצָּב זֶה יָצָא מִכֵּלָיו וְקָרָא לְאָחִיו סַהִים אַללַּיְל
וְאָמַר: “הוֹי בֶּן־הָאֲרוּרָה. בָּזְזוּ אֶת מַחֲנֵנוּ וְלָקְחוּ אֶת
נְשׁוֹתֵינוּ, וַהֲרֵי לְפָנֶיךָ הָאוֹיֵב וְהַצָּלַת הַשְּׁבִי
וְהַנָּשִׁים”. הִתְנַפְּלוּ סַהִים וְגַרִיבּ עִם מֵאָה פָּרָשׁ עַל
הָאוֹיֵב. וְלֹא הוֹסִיף גַרִיבּ אֶלָּא זַעַם וְהָיָה קוֹצֵר אֶת
הָרָאשִׁים וּמַשְׁקֶה אֶת הַגִּבּוֹרִים מִן הַמָּוֶת כּוֹסוֹת, עַד
שֶׁהִגִּיעַ אֶל אַלְחַמַל וְרָאָה אֶת מַהְדִיָּה כְּשֶׁהִיא שְׁבוּיָה.
הִתְנַפֵּל עַל אַלְחַמַל וְדָקַר אוֹתוֹ וְהִשְׁלִיכוֹ מֵעַל סוּסוֹ,
וַעֲדַיִן לֹא הִגִּיעָה שְׁעַת בֵּין־הָעַרְבַּיִם עַד שֶׁהָרַג אֶת
רֻבּוֹ שֶׁל הָאוֹיֵב וְנֶהְדַּף הַשְּׁאָר, וְהִצִּיל גַרִיבּ אֶת
הַשְּׁבִי וְחָזַר אֶל הָאֹהָלִים כְּשֶׁרֹאשׁ אַלְחַמַל עַל רָמְחוֹ,
וְהוּא נוֹשֵׂא קוֹלוֹ בְּבָתֵּי־שִׁיר אֵלֶּה:

אֲנִי הַיָּדוּעַ בְּיוֹם מַעֲרֶכֶת קְרָב.


כָּל שֵׁדֵי הָאָרֶץ מִדְּמוּתִי פַּחֲדָם רָב.


וְלִי חֶרֶב עֵת יְמִינִי אוֹתָהּ תָנֵף,


הַמָּוֶת יִזְדָּרֵז, לִשְׂמֹאלִי יְעוֹפֵף.


וְלִי רֹמַח אֲשֶׁר בְּהַבִּיטָם אֵלָיו,


יִרְאוּ כַיָּרֵחַ בְּחֻד קְצוֹתָיו.


שְׁמִי גַרִיבּ אַמִּיץ־הַלֵּב בְּעַמִּי,


וְלֹא אִירָא גַם עִם מָעֲטוּ אֲנָשַׁי עִמִּי.

וַעֲדַיִן לֹא גָמַר גַרִיבּ אֶת שִׁירוֹ עַד שֶׁהִגִּיעַ מִרְדָאס
וְרָאָה אֶת הַהֲרוּגִים מָשְׁלָכִים וְהָעוֹף חָג עֲלֵיהֶם מִיָּמִין
וּמִשְּׂמֹאל. נִטְרְפָה דַעְתּוֹ וְחָרַד לְבָבוֹ. נִחַם אוֹתוֹ גַרִיבּ
וּבֵרֵךְ אוֹתוֹ לְשׁוּבוֹ בְשָׁלוֹם וְהוֹדִיעַ לוֹ כָל מַה שֶּׁאֵרַע
לַמַחֲנֶה אַחֲרֵי הֵעָדְרוֹ. הוֹדָה לוֹ מִרְדָאס עַל מַה שֶּׁעָשָׂה
וְאָמַר לוֹ: “לֹא נִכְזָב הַחִנּוּךְ בְּךָ, גַרִיבּ”. יָרַד מִרְדָאס
מֵעַל אֹהֶל הַנָּשִׂיא אֲשֶׁר לוֹ וְעָמְדוּ הָאֲנָשִׁים סְבִיבוֹ,
וְהָיוּ בְנֵי הַמַּחֲנֶה מְתַנִּים תְּהִלַּת גַרִיבּ וְאוֹמְרִים:
“אֶמִיר שֶׁלָּנוּ, אִלְמָלֵא לֹא הָיָה גַרִיבּ, לֹא הָיָה יוֹצֵא
בְשָׁלוֹם גַּם אֶחָד מִן הַמַּחֲנֶה”. וְהוֹדָה לוֹ מִרְדָאס שׁוּב עַל
מַה שֶּׁפָּעַל.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְעֶשְׂרִים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁהִגִּיעַ מִרְדָאס אֶל מַחֲנֵהוּ וּבָאוּ
אֵלָיו הָאֲנָשִׁים וְתִנּוּ תְהִלַּת גַרִיבּ, הוֹדָה לוֹ שׁוּב עַל מַה
שֶּׁפָּעַל. וְאוּלָם גַרִיבּ, כְּשֶׁרָאָה אֶת מַהְדִיָּה שְׁבוּיָה
בְּיַד אַלְחַמַל וְהֵמִית אוֹתוֹ וְהִצִּיל אוֹתָהּ מִיָּדוֹ, נִפְגַּע
מִחִצֵּי מַבָּטֶיהָ וְנָפַל בְּרֶשֶׁת אַהֲבָתָהּ, וְלֹא הָיָה לִבּוֹ
שׁוֹכֵחַ אוֹתָהּ וְשָׁקַע בְּחֵשֶׁק וְכִסּוּפִים, וְעָזְבָה אוֹתוֹ
נְעִימוּת הַשֵּׁנָה, וְלֹא עָרַב לוֹ לֹא מַשְׁקֶה וְלֹא מַאֲכָל.
וְהָיָה מַדְהִיר אֶת סוּסוֹ וְעוֹלֶה עַל הֶהָרִים וְנוֹשֵׂא קוֹלוֹ
בְשִׁירִים וְחוֹזֵר בְּסוֹפוֹ שֶׁל יוֹם. וּכְבָר נִתְגַּלּוּ בוֹ
עִקְּבוֹת הָאַהֲבָה וְהַכִּסּוּפִים, וְגִלָּה אֶת סוֹדוֹ לַאֲחָדִים
מִידִידָיו, וְנִתְפַּרְסֵם הַדָּבָר בְּכָל הַמַּחֲנֶה כֻלּוֹ, עַד
שֶׁהִגִּיעַ אֶל מִרְדָאס. הֶעֱלָה בְרָקִים וּרְעָמִים וְקָם וְיָשַׁב
וְנָשַׁם וְנָחַר וְחֵרֵף אֶת הַשֶּׁמֶשׁ וְאֶת הַיָּרֵחַ וְאָמַר:
“זֶהוּ גְמוּלוֹ שֶׁל זֶה הַמְגַדֵּל בְּנֵי זְנוּנִים. וְאָכֵן אִם
אֵינִי הוֹרֵג אֶת גַרִיבּ הוּא מֵמִיט עָלַי חֶרְפָּה”. נוֹעַץ בְּאִישׁ
מֵחַכְמֵי הַמַּחֲנֶה שֶׁלּוֹ בִּדְבַר הֲרִיגַת גַרִיבּ וְגִלָּה לוֹ
סוֹדוֹ, אָמַר לוֹ: “אֶמִיר, רַק תְּמוֹל הִצִּיל אֶת בִּתְּךָ מִן
הַשְּׁבִי, וְאִם אֵין דֶּרֶךְ אֲחֶרֶת אֶלָּא הֲרִיגָתוֹ, עֲשֵׂה זֹאת
עַל־יְדֵי אַחֵר, עַד שֶׁלֹּא יַחֲשֹׁד אָדָם בְּךָ”. אָמַר לוֹ
מִרְדָאס: “תַּכֵּן לִי תַּחְבּוּלָה לְהָרְגוֹ, שֶׁאֵינִי יוֹדֵעַ
הֲרִיגָתוֹ אֶלָּא עַל יָדְךָ”. אָמַר לוֹ: “אֶמִיר, צְפֵה לוֹ עַד
שֶׁיֵּצֵא לְצֵיד חַיּוֹת הַבָּר וּצְבִי וְאַיָּל, וְקַח עִמְּךָ מֵאָה
פָרָשִׁים וֶאֱרֹב לוֹ בִמְעָרָה. וּכְשֶׁהוּא עוֹבֵר וּבָא בְּהֶסַּח
הַדַּעַת, הִתְנַפְּלוּ עָלָיו וְגִזְרוּ אוֹתוֹ לִגְזָרִים, וְהָיִיתָ
נָקִי אָז מֵחֶרְפָּתוֹ”. אָמַר לוֹ מִרְדָאס: “זֹאת הִיא הָעֵצָה
הַנְּכוֹחָה”. בָּחַר מִרְדָאס מֵאֲנָשָׁיו מֵאָה וַחֲמִשִּׁים פָּרָשׁ
עֲנָקִים וְגִבּוֹרִים וְצִוָּה אוֹתָם וְעוֹרֵר אוֹתָם לַהֲרֹג אֶת
גַרִיבּ. לֹא חָדְלוּ מֵעֲקֹב אַחֲרָיו עַד שֶׁיָּצָא גַרִיבּ לָצוּד,
וּכְבָר רָחַק מִן הָעֲמָקִים וְהֶהָרִים. הָלַךְ עִם פָּרָשָׁיו
הַמְזֹהָמִים וְאָרְבוּ לְגַרִיבּ בְּדַרְכּוֹ עַד שֶׁיָּשׁוּב מִן
הַצַּיִד, שֶׁיֵּצְאוּ עָלָיו וְיַהַרְגוּהוּ. וּבְעוֹד מִרְדָאס
וַאֲנָשָׁיו אוֹרְבִים בֵּין הָעֵצִים, הִתְנַפְּלוּ עֲלֵיהֶם חֲמֵשׁ
מֵאוֹת מִן הָעֲנָקִים וְהָרְגוּ מֵהֶם שִׁשִּׁים וְלָקְחוּ בַשְּׁבִי
אֶת הַתִּשְׁעִים וְכָפְתוּ אֶת מִרְדָאס. וְהָיְתָה הַסִּבָּה לְכָךְ,
שֶׁבְּשָׁעָה שֶׁנֶּהֱרַג אַלְחַמַל וַאֲנָשָׁיו נֶהֶדְפוּ
הַנִּשְׁאָרִים וְלֹא חָדְלוּ לָסֶגֶת בְּדַרְכָּם עַד שֶׁהִגִּיעוּ אֶל
אָחִיו וְהוֹדִיעוּ לוֹ מַה שֶּׁקָּרָה. הֵרִים שָׁאוֹן וְאָסַף אֶת
הָעֲנָקִים וּבָחַר מֵהֶם חֲמֵשׁ־מֵאוֹת פָּרָשׁ, אָרְכּוֹ שֶׁל כָּל
אֶחָד מֵהֶם חֲמִשִּׁים אַמָּה, וְשָׂם אֶת פָּנָיו לָקַחַת נְקַם
אָחִיו, וּפָגַשׁ אֶת מִרְדָאס וְגִבּוֹרָיו, וְאֵרַע בֵּינֵיהֶם מַה
שֶּׁאֵרַע. וּכְשֶׁלָּקְחוּ אֶת מִרְדָאס וַאֲנָשָׁיו בַּשֶּׁבִי, חָנוּ
אַחֵי אַלְחַמַל וַאֲנָשָׁיו, וְצִוָּם לָנוּחַ וְאָמַר: “אֲנָשִׁים,
הִנֵּה הָאֱלִילִים הֵקֵלּוּ לָנוּ לָקַחַת נָקָם. שִׁמְרוּ יָפֶה עַל
מִרְדָאס וַאֲנָשָׁיו עַד שֶׁאוֹבִיל אוֹתָם וְאַהַרְגֵם בַּמְגֻנָּה
שֶׁבַּהֲרִיגָה”. רָאָה מִרְדָאס אֶת עַצְמוֹ כָבוּל וְהִתְחָרֵט עַל מַה
שֶּׁעָשָׂה, וְאָמַר: “זֶהוּ גְמוּלוֹ שֶׁל הָעָוֶל”. וְיָשְׁנוּ
הָאֲנָשִׁים בַּלַּיְלָה שְׂמֵחִים בַּנִצָּחוֹן, וּמִרְדָאס וַחֲבֵרָיו
כְּפוּתִים, וּכְבָר נוֹאֲשׁוּ מֵחַיִּים וְהָיָה בָרִי לָהֶם שֶׁהֵם
מֵתִים.
זֶהוּ מַה שֶּׁהָיָה מֵעִנְיַן מִרְדָאס. וְאוּלָם בַּאֲשֶׁר לְסַהִים
אַללַּיְל, הִנֵּה נִכְנַס אֶל אֲחוֹתוֹ מַהְדִיָּה כְּשֶׁהוּא פָּצוּעַ.
קָמָה לִקְרָאתוֹ וְנָשְׁקָה אֶת שְׁתֵּי יָדָיו וְאָמְרָה לוֹ: “אַל
תִּיבַשְׁנָה יָדֶיךָ וְאַל יִשְׂמַח עָלֶיךָ אוֹיְבֶךָ. אִלְמָלֵא
אַתָּה וְגַרִיבּ לֹא הָיִינוּ נִצָּלִים מִן הַשְּׁבִי בְיַד הָאוֹיֵב.
וְדַע שֶׁאָבִיךָ רָכַב וְעִמּוֹ מֵאָה וַחֲמִשִּׁים פָּרָשׁ וְהוּא
מְבַקֵּשׁ לַהֲרֹג אֶת גַרִיבּ, וַהֲרֵי יוֹדֵעַ אַתָּה שֶׁמּוֹתוֹ שֶׁל
גַרִיבּ אֲבֵדָה גְדוֹלָה הִיא, שֶׁכֵּן הוּא הֵגֵן עַל כְּבוֹדְכֶם
וְהִצִּיל אֶת רְכוּשְׁכֶם”. כְּשֶׁשָּׁמַע סַהִים דְּבָרִים אֵלֶּה
חָשַׁךְ הָאוֹר בְּפָנָיו, וְלָבַשׁ כְּלֵי מִלְחַמְתּוֹ וְרָכַב עַל
סוּסוֹ הָאַבִּיר, וְחִפֵּשׂ אֶת הַמָּקוֹם שֶׁבּוֹ אָחִיו צָד, וּמָצָא
אוֹתוֹ שֶׁצָּד מַשֶּׁהוּ רָב. נִגַּשׁ אֵלָיו וְנָתַן לוֹ שָׁלוֹם
וְאָמַר לוֹ: “אָחִי, כְּלוּם תְּשׁוֹטֵט וּתְטַיֵּל וְלֹא תוֹדִיעַ
אוֹתִי?” אָמַר לוֹ גַרִיבּ: “לֹא מְנָעַנִי מִזֶּה אֶלָּא זֶה
שֶׁרְאִיתִיךָ פָּצוּעַ, וְהָיָה בְכַוָּנָתִי לָתֵת לְךָ מְנוּחָה”.
אָמַר לוֹ סַהִים: “אָחִי, הִשָּׁמֵר לְנַפְשְׁךָ מִפְּנֵי אָבִי”.
סִפֵּר לוֹ מַה שֶּׁאֵרַע וְשֶׁהוּא יָצָא עִם מֵאָה וַחֲמִשִּׁים
פָּרָשׁ הַמְבַקְּשִׁים לַהֲמִיתוֹ. אָמַר לוֹ גַרִיבּ: “יָטִיל אֱלֹהִים
מְזִמָּתוֹ בְצַוָּארוֹ”. חָזְרוּ גַרִיבּ וְסַהִים מְבַקְּשִׁים אֶת
מְקוֹם הַמַּחֲנֶה. הֶעֱרִיב עֲלֵיהֶם הָעֶרֶב וְנָסְעוּ עַל גַּבֵּי
הַסּוּסִים עַד שֶׁהִגִּיעוּ אֶל הָעֵמֶק שֶׁהָאֲנָשִׁים בּוֹ וְשָׁמְעוּ
אֶת צָהֳלַת הַסּוּסִים בְּחֶשְׁכַּת הַלַּיְלָה. אָמַר סַהִים: “אָחִי,
אָבִי הוּא וַאֲנָשָׁיו הָאוֹרְבִים בְּעֵמֶק זֶה, הָבָה נֵט מֵעֵמֶק
זֶה”. וּכְבָר יָרַד גַרִיבּ מִסּוּסוֹ וְהִשְׁלִיךְ אֶת רִסְנוֹ
לְאָחִיו וְאָמַר לוֹ: “עֲמֹד עַל מְקוֹמְךָ עַד שֶׁאֶחֱזֹר אֵלֶיךָ”.
הָלַךְ גַרִיבּ עַד שֶׁרָאָה אֶת הָאֲנָשִׁים וּמָצָא אוֹתָם שֶׁלֹּא
מִשִּׁבְטוֹ וְשָׁמַע אוֹתָם מַזְכִּירִים אֶת שֵׁם מִרְדָאס
וְאוֹמְרִים: “אֵין אָנוּ הוֹרְגִים אוֹתוֹ אֶלָּא עַל אַדְמָתֵנוּ”.
הֵבִין שֶׁמִּרְדָאס דּוֹדוֹ כָפוּת אֶצְלָם וְאָמַר: “חֵי מַהְדִיָּה
שֶׁאֵינִי הוֹלֵךְ מִכָּאן עַד שֶׁאֲנִי מַצִּיל אֶת אָבִיהָ, וְלֹא
אֶגְרֹם לָהּ צַעַר”. לֹא פָסַק לְחַפֵּשׂ אֶת מִרְדָאס עַד שֶׁמָּצָא
אוֹתוֹ כְּשֶׁהוּא אָסוּר בַחֲבָלִים. יָשַׁב לְצִדּוֹ וְאָמַר: “מְאַחֵל
אֲנִי שָׁלוֹם לְךָ, דּוֹדִי מִבּוּשָׁה זוֹ וּמִכְּבָלִים אֵלֶּה”.
כְּשֶׁרָאָה מִרְדָאס אֶת גַרִיבּ יָצָא מִדַּעְתּוֹ וְאָמַר: “בְּנִי,
בַּחֲסוּתְךָ אֲנִי. הַצִּילֵנִי בַּזְּכוּת שֶׁלִּי עָלֶיךָ עַל
שֶׁגְּדַלְתִּיךָ”. אָמַר לוֹ גַרִיבּ: “אִם אֲנִי מַצִּילְךָ נוֹתֵן
אַתָּה לִי אֶת מַהְדִיָּה?” אָמַר לוֹ: “נִשְׁבָּע אֲנִי לְךָ בְּמַה
שֶּׁאֲנִי מַאֲמִין בּוֹ, שֶׁלְּךָ תִהְיֶה כָל הַיָּמִים”. הִתִּיר
אֱסוּרָיו וְאָמַר לוֹ: “לֵךְ לְעֵבֶר הַסּוּס, שֶׁבִּנְךָ סַהִים
אַללַּיְל שָׁם”. בְּאוֹתָהּ שָׁעָה הִתְחַמֵּק מִרְדָּאס עַד
שֶׁהִגִּיעַ אֶל בְּנוֹ סַהִים. שָׂמַח בּוֹ וּבֵרֵךְ אוֹתוֹ לְצֵאתוֹ
בְשָׁלוֹם. לֹא פָסַק גַרִיבּ לְהַתִּיר אֱסוּרֵי אֶחָד אַחֲרֵי אֶחָד,
עַד שֶׁהִתִּיר אֱסוּרֵי כָל תִּשְׁעִים הַפָּרָשׁ, וְהָיוּ כֻלָּם
רְחוֹקִים מִן הָאוֹיֵב. שָׁלַח לָהֶם גַרִיבּ כְּלֵי־זַיִן וְסוּסִים,
וְאָמַר לָהֶם: “רִכְבוּ וְהֵחָלְקוּ מִסָּבִיב לָאוֹיֵב וְקִרְאוּ:
‘הוֹי בְּנֵי קַחְטָאן’, וּכְשֶׁהֵם מִתְעוֹרְרִים, הִתְרַחֲקוּ מֵהֶם
וְהֵחָלְקוּ עֲלֵיהֶם”. הִמְתִּין גַרִיבּ עַד לַשְּׁלִישׁ הָאַחֲרוֹן
מִן הַלַּיְלָה, וְצָעַק: “הוֹי בְּנֵי קַחְטָאן”. וְצָעֲקוּ אֲנָשָׁיו
כָּזֹאת צַעֲקַת אִישׁ אֶחָד, וְעָנוּ לְעֻמָּתָם הֶהָרִים עַד
שֶׁנִּדְמָה לָאוֹיֵב, שֶׁהַשֵּׁבֶט הִתְנַפֵּל עֲלֵיהֶם. תָּפְסוּ
כֻלָּם כְּלֵי־זֵינָם וְהִתְנַפְּלוּ אִישׁ עַל אָחִיו.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְעֶשְׂרִים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁנִּתְעוֹרְרוּ הָאוֹיְבִים מִשְּׁנָתָם
וְשָׁמְעוּ אֶת גַרִיבּ וַאֲנָשָׁיו צוֹעֲקִים: “הוֹי בְּנֵי־קַחְטָאן”,
נִדְמָה לָהֶם שֶׁהַשֵּׁבֶט הִתְנַפֵּל עֲלֵיהֶם וְתָפְסוּ כֻלָּם
כְּלֵי־זֵינָם, וְהִתְנַפְּלוּ אִישׁ עַל אָחִיו וְהָרְגוּ זֶה אֶת זֶה.
נָסוֹגוּ לְאָחוֹר גַרִיבּ וַאֲנָשָׁיו. וְלֹא פָסְקוּ הָאוֹיְבִים
לַהֲרֹג אִישׁ אֶת אָחִיו עַד שֶׁעָלָה הַיּוֹם. הִתְנַפְּלוּ גַרִיבּ
וּמִרְדָאס וְתִשְׁעִים הַגִּבּוֹרִים עַל שְׁאֵרִית הָאוֹיְבִים
וְהָרְגוּ מִסְפָּר מֵהֶם, וְנֶהֶדְפוּ הָאֲחֵרִים. לָקְחוּ בְנֵי
קַחְטָאן אֶת הַסּוּסִים אֲשֶׁר שָׂרְדוּ וְאֶת כְּלֵי־הַזַּיִן שֶׁל
הַנֶּהֱרָגִים וְשָׂמוּ פְנֵיהֶם אֶל הַמַּחֲנֶה שֶׁלָּהֶם,
כְּשֶׁמִּרְדָאס כִּמְעַט אֵינוֹ מַאֲמִין שֶׁנִּצַּל מִן הָאוֹיְבִים.
לֹא פָסְקוּ לִנְסֹעַ עַד שֶׁהִגִּיעוּ אֶל מַחֲנָם. יָצְאוּ לִקְרָאתָם
אֵלֶּה שֶׁנִּשְׁאֲרוּ בִמְקוֹמָם וְשָׂמְחוּ עַל שֶׁחָזְרוּ בְשָׁלוֹם.
יָרְדוּ לְתוֹךְ אָהֳלֵיהֶם וְיָרַד גַרִיבּ לְתוֹךְ אָהֳלוֹ,
וְנֶאֱסְפוּ אֵלָיו בַּחוּרֵי הַמַּחֲנֶה וּבֵרְכוּהוּ הַגְּדוֹלִים
וְהַקְּטַנִּים. כְּשֶׁהִתְבּוֹנֵן מִרְדָאס אֶל גַרִיבּ וְאֶל
הַבַּחוּרִים סְבִיבוֹ, שָׂטַם אוֹתוֹ יוֹתֵר מִבָּרִאשׁוֹנָה. פָּנָה
אֶל אַנְשֵׁי בֵית־אָבִיו וְאָמַר: “כְּבָר רָבְתָה הַמַּשְׂטֵמָה
לְגַרִיבּ בְּלִבִּי יוֹתֵר, וְאֵין מֵצִיק לִי כְּמוֹ זֶה
שֶׁנִּתְאַסְּפוּ אֵלֶּה סְבִיבוֹ, וּלְמָחָר הוּא מְבַקֵּשׁ מִמֶּנִּי
אֶת מַהְדִיָּה”. אָמְרוּ לוֹ הַיּוֹעֲצִים: “אֶמִיר, דְּרשׁ מִמֶּנּוּ
מַה שֶּׁלֹּא יוּכַל לְמַלֵּא”. שָׂמַח מִרְדָאס וְיָשֵׁן עַד הַבֹּקֶר,
וְיָשַׁב עַל מוֹשַׁב־מַעֲלָתוֹ וְיָשְׁבוּ סָבִיב לוֹ בְמַעֲגָל
הָעַרְבִים, וּבָא גַרִיבּ עִם אֲנָשָׁיו וְהַבַּחוּרִים מִסָּבִיב לוֹ.
נִגַּשׁ אֶל מִרְדָאס וְנָשַׁק הָאָרֶץ לְפָנָיו. הֶרְאָה עַצְמוֹ
מִרְדָאס כְּשָׂמֵחַ בּוֹ וְקָם לִקְרָאתוֹ וְהוֹשִׁיבוֹ לְצִדּוֹ. אָמַר
לוֹ גַרִיבּ: “דּוֹדִי, כְּבָר הִבְטַחְתָּ לִי הַבְטָחָה, מַלֵּא
אוֹתָהּ אֵפוֹא”. אָמַר לוֹ מִרְדָאס: “הִיא לְךָ לְעוֹלָם. וְאוּלָם
מְעַט הוּא רְכוּשְׁךָ”. אָמַר לוֹ גַרִיבּ: “דְּרשׁ כְּכָל אֲשֶׁר
אַתָּה חָפֵץ, עַד גַּם זֹאת שֶׁאֶפֹּל עַל אֶמִירֵי־הָעַרְבִים
בְּמוֹשְׁבוֹתָם וְעַל הַמְּלָכִים בְּעָרֵיהֶם וְאָבִיא אֵלֶיךָ
עֲדָרִים אֲשֶׁר יְמַלְּאוּ אֶת כָּל הָאָרֶץ מִמִּזְרָחָהּ וְעַד
מַעֲרָבָהּ”. אָמַר לוֹ מִרְדָּאס: “בְּנִי, הֲרֵי נִשְׁבַּעְתִּי בְּכָל
הָאֱלִילִים שֶׁאֵינִי נוֹתֵן אֶת מַהְדִיָּה אֶלָּא לָזֶה שֶׁיִּנְקֹם
אֶת נִקְמָתִי וְיָגֹל מֵעָלַי חֶרְפָּתִי”. אָמַר לוֹ גַרִיבּ:
“דּוֹדִי, אֱמֹר לִי מֵאֵת מִי מִן הַמְּלָכִים שָׁאַתָּה מְבַקֵּשׁ
לָקַחַת נָקָם, שֶׁאֵלֵךְ אֵלָיו וְאֶשְׁבֹּר אֶת כִּסֵּא־מַלְכוּתוֹ עַל
רֹאשׁוֹ?” אָמַר לוֹ מִרְדָאס: “בְּנִי, זֶה כְבָר הָיָה לִי בֵן מִן
הַגִּבּוֹרִים. יָצָא עִם מֵאָה גִבּוֹרִים מְבַקֵּשׁ לָצוּד
חַיּוֹת־הַבָּר וּצְבִי וְאַיָּל. נָסַע מֵעֵמֶק אֶל עֵמֶק, וְהִרְחִיק
בֵּין הֶהָרִים עַד שֶׁהִגִּיעַ לְעֵמֶק־הַפְּרָחִים וְאַרְמוֹן חָם בֶּן
שִׁית בֶּן שַׁדָּאד בֶּן כַלְד. וּמָקוֹם זֶה, בְּנִי, הָיָה שׁוֹכֵן
בּוֹ אָדָם שָׁחוֹר וְאָרֹךְ, אָרְכּוֹ שִׁבְעִים אַמָּה, שֶׁהָיָה
נִלְחָם בְּאִילָנוֹת. הָיָה עוֹקֵר אֶת הָאִילָנוֹת מִן הָאֲדָמָה
וְנִלְחַם בָהֶם. וּכְשֶׁהִגִּיעַ בְּנִי אֶל אוֹתוֹ עֵמֶק, יָצָא
לִקְרָאתוֹ עֲנָק זֶה וְהִשְׁמִידוֹ אוֹתוֹ וְאֶת הַמֵּאָה, וְלֹא
יָצְאוּ מֵהֶם בְּשָׁלוֹם אֶלָּא שְׁלשָׁה גִּבּוֹרִים, שֶׁבָּאוּ
וְהוֹדִיעוּ לִי מַה שֶּׁאֵרַע. אָסַפְתִּי אֶת הַגִּבּוֹרִים
וְנָסַעְתִּי לְהִלָּחֵם בּוֹ, וְלֹא יָכֹלְנוּ לוֹ, וַאֲנִי נִרְגָּז
לִנְקֹם נִקְמַת דַּם בְּנִי. וּכְבָר נִשְׁבַּעְתִּי שֶׁאֵינִי מַשִּׂיא
אֶת בִּתִּי אֶלָּא לְזֶה שֶׁיִּנְקֹם נִקְמַת דַּם בְּנִי”.
כְּשֶׁשָּׁמַע גַרִיבּ אֶת דִּבְרֵי מִרְדָאס, אָמַר לוֹ: “דּוֹדִי,
אֲנִי אֵלֵךְ אֶל אוֹתוֹ עֲנָק וְאֶקֹּם נִקְמַת־דַּם בִּנְךָ בְּעֶזְרַת
אַללָּהּ יִתְעַלֶּה.5 אָמַר לוֹ מִרְדָאס: “גַרִיבּ, אִם אַתָּה
גוֹבֵר עָלָיו תִּקַּח מִמֶּנּוּ שְׁלַל אוֹצְרוֹת וְהוֹן אֲשֶׁר אֵשׁ
לֹא תֹאכְלֵם”. אָמַר לוֹ גַרִיבּ: “הָעֵד לִי עֵדִים שָׁאַתָּה
מַשִּׂיאָהּ לִי כְּדֵי שֶׁיֶּחֱזַק לִבִּי וְאֶסַּע לְבַקֵּשׁ מְנַת
גּוֹרָלִי”. נִשְׁבַּע לוֹ מִרְדָאס וְהֵעִיד עַל הַדָּבָר הַזֶּה אֶת
נִכְבַּדֵּי הַמַּחֲנֶה. נִפְטַר מִמֶּנּוּ גַרִיבּ, כְּשֶׁהוּא שָׂמֵחַ
בְּהַשָּׂגַת תִּקְוָתוֹ וְנִכְנַס אֶל אִמּוֹ וְסִפֵּר לָהּ מַה
שֶּׁעָלָה בְיָדוֹ. אָמְרָה לוֹ: “בְּנִי, דַּע שֶׁמִּרְדָאס שׂוֹטֵם
אוֹתְךָ וְלֹא שָׁלַח אוֹתְךָ אֶל אוֹתוֹ הַר אֶלָּא לִשְׁלֹל מֵאִתִּי
גַּם זֹאת אֲשֶׁר אֶשְׁמַע קוֹלְךָ. קָחֵנִי אֵפוֹא עִמְּךָ וְאֶסַע
מִמּוֹשְׁבוֹת עַוָּל זֶה”. אָמַר לָהּ גַרִיבּ: “אִמִּי, אֵינִי נוֹסֵעַ
כָּל עוֹד לֹא אַשִּׂיג תִּקְוָתִי וְאַדְבִּיר תַּחְתַּי אֶת אוֹיְבִי”.
יָשֵׁן גַרִיבּ עַד שֶׁהִגִּיעַ הַבֹּקֶר וְהֵאִיר בְּאוֹרוֹ וְהִזְהִיר.
וַעֲדַיִן לֹא רָכַב עַל סוּסוֹ עַד שֶׁבָּאוּ יְדִידָיו הַבַּחוּרִים,
וְהָיוּ מָאתַיִם פָּרָשׁ גִּבּוֹרֵי־כֹחַ, וְהֵם חֲמוּשִׁים בְּנֶשֶׁק.
קָרְאוּ אֶל גַרִיבּ וְאָמְרוּ לוֹ: “סַע אִתָּנוּ שֶׁנַּעֲזֹר לְךָ
וְנִהְיֶה לְךָ לְרֵעִים בְּדַרְכֶּךָ”. שָׂמַח בָּהֶם גַרִיבּ וְאָמַר
לָהֶם: “יִגְמָלְכֶם אֱלֹהִים בַּעֲדִי טוֹב”. הוֹסִיף וְאָמַר לָהֶם:
“סְעוּ, יְדִידַי”. נָסַע גַרִיבּ עִם יְדִידָיו יוֹם רִאשׁוֹן וְיוֹם
שֵׁנִי וְחָנוּ לְעֵת עֶרֶב תַּחַת הַר רָם וְנִשָּׂא, וְנָתְנוּ
מִסְפּוֹא לְסוּסֵיהֶם. נֶעֱלַם גַרִיבּ מִתְהַלֵּךְ בְּאוֹתוֹ הַר עַד
שֶׁהִגִּיעַ אֶל מְעָרָה, שֶׁעָלָה מִתּוֹכָהּ אוֹר. הָלַךְ גַרִיבּ עַד
קְצֵה הַמְּעָרָה וּמָצָא זָקֵן שֶׁהָיוּ יְמֵי־חַיָּיו שְׁלשׁ מֵאוֹת
וְאַרְבָּעִים שָׁנָה; גַבּוֹתָיו מְכַסּוֹת אֶת עֵינָיו וּשְׂפָמוֹ
מְכַסֶּה אֶת פִּיו. כְּשֶׁהִסְתַּכֵּל גַרִיבּ בְּאוֹתוֹ זָקֵן רָחַשׁ
לוֹ יִרְאַת־הַכָּבוֹד, וּמָצָא צוּרָתוֹ נֶהְדָּרָה. אָמַר לוֹ
הַזָּקֵן: “דּוֹמֶה כְאִלּוּ אַתָּה, בְּנִי, מִן הַכּוֹפְרִים
הָעוֹבְדִים לָעֵצִים מִבִּלְתִּי לַמֶּלֶךְ הֶעָצוּם בּוֹרֵא לַיְלָה
וָיוֹם וְהַגַּלְגַּלִּים הֶחָגִים”. כְּשֶׁשָּׁמַע גַרִיבּ אֶת דִּבְרֵי
הַזָּקֵן נִרְעֲשׁוּ קְרָבָיו וְאָמַר: “זָקֵן, הֵיכָן הוּא אֵל זֶה
שֶׁאֶעֶבְדֶנּוּ וְאֶשְׂבַּע מַרְאֵהוּ?” אָמַר לוֹ הַזָּקֵן: “אֵל
כַּבִּיר זֶה לֹא יִרְאֶנּוּ גַם אֶחָד בָּעוֹלָם־הַזֶּה וְהוּא רוֹאֶה
וְאֵינוֹ נִרְאֶה, וְלוֹ מַרְאֶה הָעֶלְיוֹן מִכֹּל, נִמְצָא בְכָל
מָקוֹם, בַּכֹּל בְּרִשְׁמֵי מַעֲשֵׂהוּ, מְהַוֶּה כָּל הֹוֶה
וְהַזְּמַנִּים יַתְוֶה. בּוֹרֵא הָאָדָם וְהַשֵּׁדִים וְשׁוֹלֵחַ אֶת
הַנְּבִיאִים לְהַנְחוֹת אֶת הַבְּרוּאִים בְּאֹרַח מֵישָׁרִים. וְזֶה
אֲשֶׁר יִשְׁמַע בְּקוֹלוֹ יַכְנִיסֵהוּ לְגַן־עֵדֶן, וַאֲשֶׁר יַמְרֶה
אֶת פִּיו יַכְנִיסֵהוּ לְגֵיהִנֹּם”. אָמַר לוֹ גַרִיבּ: “דּוֹדִי,
וּמַה הוּא זֶה שֶׁיֹּאמַר הָעוֹבֵד לְאֵל עָצוּם זֶה שֶׁהוּא כֹל
יָכֹל?” אָמַר לוֹ הַזָּקֵן: “אֲנִי מִשֵּׁבֶט עָאד6 אָנֹכִי, אֲשֶׁר
הִמְרוּ בָאָרֶץ וְכָפְרוּ, וְשָׁלַח אֱלֹהִים אֲלֵיהֶם נָבִיא, הוּד
שְׁמוֹ. וְנָתְנוּ אוֹתוֹ לְכוֹזֵב, וְהִשְׁמִידָם עַל־יְדֵי רוּחַ
עוֹקֶרֶת כֹּל וְהוֹרֶסֶת. וְהָיִיתִי אֲנִי מַאֲמִין יַחַד עִם חֲבוּרָה
מִבְּנֵי־שִׁבְטִי, וְיָצָאנוּ בְשָׁלוֹם מִן הָעֹנֶשׁ. וְהָיִיתִי גַם
אֵצֶל שֵׁבֶט תָמוּד וְרָאִיתִי מַה שֶּׁאֵרַע לָהֶם עִם נְבִיאָם
צָאלִח. וְשָׁלַח אֱלֹהִים יִתְעַלֶּה אַחֲרֵי צָאלִח נָבִיא, אַבְרָהָם
הַיְדִיד שְׁמוֹ, אֶל נִמְרוֹד בֶּן כְּנַעַן. וְאֵרַע לוֹ עִמּוֹ מַה
שֶּׁאֵרַע. וּמֵתוּ בְנֵי־שִׁבְטִי שֶׁהֶאֱמִינוּ, וְהָיִיתִי עוֹבֵד אֶת
אֱלֹהִים בִּמְעָרָה זוֹ, וֵאלֹהִים יִתְעַלֶּה מְפַרְנְסֵנִי מִמָּקוֹם
מִבְּלִי שֶׁאֶדְאַג לְכָךְ”. אָמַר לוֹ גַרִיבּ: “מַה עָלַי לֹאמַר
כְּדֵי לְהִמָּנוֹת עַל מִפְלַגַּת אֱלֹהִים אַדִּירִים זֶה?” אָמַר לוֹ:
“אֱמֹר אֵין אֱלוֹהַּ אֶלָּא אַללָּהּ; אַבְרָהָם יְדִיד אַללָּהּ”.
הִתְאַסְלֵם גַרִיבּ בְּלִבּוֹ וּבִלְשׁוֹנוֹ, וְאָמַר לוֹ הַזָּקֵן:
“תִּכּוֹן בִּלְבָבְךָ מְתִיקוּת הָאִסְלָאם וְהָאֱמוּנָה”. אַחַר־כָּךְ
הוֹרָה אוֹתוֹ מַשֶּׁהוּ מִן הַמִּצְווֹת וּמַשֶּׁהוּ מִן הַסְּפָרִים,
וְאָמַר לוֹ: “מַה שְּׁמֶךָ?” אָמַר לוֹ שְׁמִי גַרִיבּ”. אָמַר לוֹ
הַזָּקֵן: “וּלְאָן מְגַמַּת חֶפְצְךָ, גַרִיבּ?” סִפֵּר לוֹ מַה
שֶּׁאֵרַע לוֹ מֵרֵאשִׁיתוֹ וְעַד אַחֲרִיתוֹ, עַד שֶׁהִגִּיעַ לְעִנְיַן
הַשֵּׁד גוּל־הֶהָרִים שֶׁבָּא לְבַקְּשׁוֹ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְעֶשְׂרִים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁנַּעֲשָׂה גַרִיבּ מֻסְלִם וְסִפֵּר
לַזָּקֵן סִפּוּרוֹ מֵרֵאשִׁיתוֹ וְעַד אַחֲרִיתוֹ, עַד שֶׁהִגִּיעַ
לְעִנְיַן הַשֵּׁד גּוּל־הֶהָרִים שֶׁבָּא לְבַקְּשׁוֹ, אָמַר לוֹ
הַזָּקֵן: “גַרִיבּ, כְּלוּם מְשֻׁגָּע אַתָּה שָׁאַתָּה הוֹלֵךְ אֶל
גוּל־הֶהָרִים יְחִידִי?” אָמַר לוֹ: “אֲדוֹנִי, עִמִּי מָאתַיִם
פָּרָשׁ”. אָמַר לוֹ הַזָּקֵן: “גַרִיבּ, לוּ גַם הָיוּ עִמְּךָ עֲשֶׂרֶת
אֲלָפִים פָּרָשׁ, לֹא תוּכַל לוֹ, שֶׁכֵּן שְׁמוֹ הַגּוּל אוֹכֵל
בְּנֵי־הָאָדָם, נִשְׁאַל מֵאֵת אֱלֹהִים לָצֵאת בְּשָׁלוֹם
מִפְּגִיעָתוֹ – וְהוּא מִבְּנֵי חָם וְאָבִיו הִנְדִי שְׁמוֹ, הוּא
אֲשֶׁר יָסַד יִשּׁוּב בְּהֹדּוּ וְנִקְרָא עַל שְׁמָהּ. וְעָזַב
אַחֲרָיו בֵּן, שֶׁקָּרָא אֶת שְׁמוֹ סַעְדָּאן הַגּוּל. וְהָיָה בְּנוֹ
זֶה עָרִיץ, קְשֵׁה־עֹרֶף וְשָׂטָן מַמְרָה, אֵין לוֹ מַאֲכָל אֶלָּא
בֶן־הָאָדָם. הֵנִיא אוֹתוֹ אָבִיו מִזֹּאת לִפְנֵי מוֹתוֹ וְלֹא הוּנָא,
וְהוֹסִיף עַל מֶרְיוֹ. גֵּרֵשׁ אוֹתוֹ אָבִיו אַחֲרֵי־זֹאת וְהֶגְלָהוּ
מֵאֶרֶץ הֹדּוּ אַחֲרֵי מִלְחָמָה וִיגִיעָה עֲצוּמָה. בָּא לְאֶרֶץ זוֹ
וְהִתְבַּצֵּר בָּהּ וְשָׁכַן בְּתוֹכָהּ וְהִתְחִיל אוֹרֵב בַּדְּרָכִים
לָעוֹבְרִים וְלַשָּׁבִים וְחוֹזֵר לְמִשְׁכָּנוֹ בְעֵמֶק זֶה.
וְנוֹלְדוּ לוֹ חֲמִשָּׁה בָנִים גִּבּוֹרִים וַחֲזָקִים, שֶׁאֶחָד מֵהֶם
תּוֹקֵף אֶלֶף גִּבּוֹר. וּכְבָר צָבַר הוֹן וְשָׁלָל וְסוּס וְגָמָל
וּבָקָר וָצֹאן, וְחָסַם אֶת הָעֵמֶק. וְחוֹשֵׁשׁ אֲנִי לְךָ מִפָּנָיו
וּמִתְפַּלֵּל לֵאלֹהִים יִתְעַלֶּה שֶׁיַּגְבִּירְךָ עָלָיו עַל־יְדֵי
דִּבּוּר אַחֲדוּת אֱלֹהִים. וּכְשֶׁאַתָּה תוֹקֵף אֶת הַכּוֹפְרִים,
אֱמֹר: ‘אַללָּה הוּא הַגָּדוֹל’, שֶׁכֵּן דִּבּוּר זֶה יָשִׂים לְבוּז
כָּל כּוֹפֵר”. נָתַן הַזָּקֵן לְגַרִיבּ אַלָּה שֶׁל פְּלָדָה
מִשְׁקָלָהּ מֵאָה רֻטְל7 וּבָהּ עֶשֶׂר טַבָּעוֹת, שֶׁבְּשָׁעָה
שֶׁנּוֹשְׂאָה מֵנִיף אוֹתָהּ יְצַלְצְלוּ טַבְּעוֹתֶיהָ כָּרַעַם.
וְנָתַן לוֹ חֶרֶב מְחֻשֶּׁלֶת מִיתַד כּוֹכַב־נוֹפֵל אָרְכָּהּ שָׁלשׁ
אַמּוֹת וְרָחְבָּהּ שְׁלשָׁה טְפָחִים, שֶׁכְּשֶׁמַּכִּים בָּהּ סֶלַע
הוּא נִבְקַע לִשְׁנַיִם, וְנָתַן לוֹ שִׁרְיוֹן וּתְרִיס וְסֵפֶר
וְאָמַר לוֹ: “לֵךְ אֶל אֲנָשֶׁיךָ וְהַצַּע לִפְנֵיהֶם אֶת הָאִסְלָאם”.
יָצָא גַרִיבּ, כְּשֶׁהוּא שָׂמֵחַ בָּאִסְלָאם, וְנָסַע עַד שֶׁהִגִּיעַ
אֶל אֲנָשָׁיו. יָצְאוּ לִקְרָאתוֹ וְשָׁאֲלוּ לִשְׁלוֹמוֹ, וְאָמְרוּ
לוֹ: “מִשּׁוּם מַה הִתְמַהְמַהְתָּ לַחֲזֹר אֵלֵינוּ?” סִפֵּר לָהֶם
כָּל מַה שֶּׁאֵרַע לוֹ מֵרֵאשִׁיתוֹ וְעַד אַחֲרִיתוֹ וְהִצִּיעַ
לִפְנֵיהֶם לְהִתְאַסְלֵם, וְהִתְאַסְלְמוּ כֻלָּם, וְלָנוּ עַד
הַבֹּקֶר. רָכַב גַרִיבּ וּבָא אֶל הַזָּקֵן לְהִפָּרֵד מִמֶּנּוּ.
נִפְרַד מִמֶּנּוּ וְיָצָא וְנָסַע עַד שֶׁהִגִּיעַ אֶל אֲנָשָׁיו,
וְהִנֵּה פָרָשׁ וְהוּא לוֹבֵשׁ בַּרְזֶל, עָטוּף בּוֹ עַד שֶׁאֵין
לִרְאוֹת מִמֶּנּוּ בִּלְתִּי אִם אֶת זָוִיּוֹת הָעֵינַיִם. תָּקַף אֶת
גַרִיבּ וְאָמַר לוֹ: “פְּשֹׁט כָּל מַה שֶּׁעָלֶיךָ, אַתָּה הַמְתֹעָב
בִּבְנֵי עֲרָב, וְאִם לָאו אֲנִי מוֹרִידְךָ לְטִמְיוֹן וּלְרָקָב”.
הִתְנַפֵּל גַרִיבּ עָלָיו, וּפָרַץ בֵּינֵיהֶם קְרָב, יַהֲפֹךְ יֶלֶד
רַךְ לְסָב, וַאֲשֶׁר מִבַּלְהוֹתָיו יִמַּס צוּר־חֲלָמִישׁ וָזָב.
הֵסִיר הַבְּדוּאִי אֶת הַצָּעִיף מֵעַל פָּנָיו, וְהִנֵּה הוּא סַהִים
אַללֵּיל אֲחִי גַרִיבּ לְאִמּוֹ, בֶּן מִרְדָּאס. וְסִבַּת יְצִיאָתוֹ
וּבוֹאוֹ לְאוֹתוֹ מָקוֹם הָיְתָה, מִשּׁוּם שֶׁבְּשָׁעָה שֶׁנָּסַע
גַרִיבּ אֶל גוּל־הֶהָרִים, לֹא הָיָה סַהִים בַּמַּחֲנֶה. וּכְשֶׁחָזַר
וְלֹא רָאָה אֶת גַרִיבּ, נִכְנַס אֵצֶל אִמּוֹ, וּמָצָא אוֹתָהּ
בּוֹכָה. שָׁאַל אוֹתָהּ לְסִבַּת בִּכְיָתָהּ וְהִגִּידָה לוֹ מַה
שֶּׁקָּרָה בִדְבַר נְסִיעַת אָחִיו. לֹא שָׁהָה גַּם עַד כְּדֵי
לָנוּחַ, אֶלָּא לָבַשׁ כְּלֵי־מִלְחַמְתּוֹ וְרָכַב עַל סוּסוֹ
הָאַבִּיר וְנָסַע עַד שֶׁהִגִּיעַ אֶל אָחִיו וְאֵרַע בֵּינֵיהֶם מַה
שֶּׁאֵרַע. כְּשֶׁגִּלָּה סַהִים אֶת הַלּוֹט מֵעַל פָּנָיו, הִכִּיר
אוֹתוֹ גַרִיבּ וְנָתַן לוֹ שָׁלוֹם וְאָמַר לוֹ: “מַה נְּשָׂאֲךָ
לְכָךְ?” אָמַר לוֹ: “כְּדֵי שֶׁאֵדַע כֹּחִי עִמְּךָ בִּשְׂדֵה הַקְּרָב
וּגְבוּרָתִי בְמַכָּה וּבְדֶקֶר רָב”. נָסְעוּ שְׁנֵיהֶם וְהִצִּיעַ
גַרִיבּ לִפְנֵי סַהִים דְּבַר הָאִסְלָאם, וְהִתְאַסְלֵם. וְלֹא פָסְקוּ
מִנְּסֹעַ עַד שֶׁהִשְׁקִיפוּ עַל הָעֵמֶק. כְּשֶׁרָאָה גוּל־הֶהָרִים
אֶת אֲבַק הָאֲנָשִׁים אָמַר: “בָּנַי, רִכְבוּ וְהָבִיאוּ אֵלַי שָׁלָל
זֶה”. רָכְבוּ הַחֲמִשָּׁה וְנָסְעוּ כְלַפֵּיהֶם. כְּשֶׁרָאָה גַרִיבּ
אֶת חֲמֵשֶׁת הָעֲנָקִים שֶׁכְּבָר הִתְנַפְּלוּ עֲלֵיהֶם, דָּפַק אֶת
סוּסוֹ וְאָמַר: “מִי אַתֶּם, וּמַה מִּינְכֶם, וּמָה אַתֶּם
מְבַקְּשִׁים?” נִגַּשׁ פַלְחוּן בֶּן סַעְדָאן גוּל־הֶהָרִים, וְהוּא
הַגָּדוֹל בְּבָנָיו וְאָמַר: “רְדוּ מֵעַל סוּסֵיכֶם וְכִפְתוּ זֶה אֶת
זֶה, שֶׁנּוֹבִיל אֶתְכֶם אֶל אָבִינוּ שֶׁיִּצְלֶה אֶת הָאֶחָד מִכֶּם
וִיבַשֵּׁל אֶת הָאֶחָד מִכֶּם, שֶׁזֶּה זְמַן אָרוֹךְ שֶׁלֹּא אָכַל
בֶּן־אָדָם”. כְּשֶׁשָּׁמַע גַרִיבּ דְּבָרִים אֵלֶּה, הִתְנַפֵּל עַל
פַלְחוּן וְהֵנִיף אֶת הָאַלָּה עַד שֶׁצָּלְלוּ טַבְּעוֹתֶיהָ כָּרַעַם
הַהוֹמֵם. נִדְהַם פַלְחוּן, וְהִכָּה אוֹתוֹ גַרִיבּ בָּאַלָּה,
וְהָיְתָה מַכָּתוֹ קַלָּה, וְנָפְלָה בֵין כְּתֵפָיו וְנָפַל כַּעֲנַף
הַדֶּקֶל הַגָּבוֹהַּ. עָטוּ סַהִים וַאֲחָדִים מִן הָאֲנָשִׁים אֶל
פַלְחוּן וּכְפָתוּהוּ וְשָׂמוּ בְצַוָּארוֹ חֶבֶל וּגְרָרוּהוּ כְמוֹ
פָרָה. כְּשֶׁרָאוּ אֶחָיו אֶת אֲחִיהֶם שָׁבוּי, הִתְנַפְּלוּ עַל
גַרִיבּ. לָקַח אַרְבָּעָה מֵהֶם בַּשְּׁבִי, וְאוּלָם הַחֲמִשִּׁי
בָּרַח וְנִמְלַט עַד שֶׁנִּכְנַס אֶל אָבִיו. אָמַר לוֹ אָבִיו: “מַה
מֵּאֲחוֹרֶיךָ? וְהֵיכָן אַחֶיךָ?” אָמַר לוֹ: “לָקַח אוֹתָם בַּשְּׁבִי
תִּינוֹק שֶׁלֹּא צָמְחָה לוֹ חֲתִימַת זָקָן, וְאָרְכּוֹ אַרְבָּעִים
בָּאַמָּה”. כְּשֶׁשָּׁמַע גוּל־הֶהָרִים אֶת דִּבְרֵי בְנוֹ, אָמַר לוֹ:
“אַל תָטֵל הַשֶּׁמֶשׁ בָּכֶם כָּל בְּרָכָה”. יָרַד מִן הַמִּבְצָר
וְעָקַר אִילָן עָצוּם וְחִפֵּשׂ אֶת גַרִיבּ וַאֲנָשָׁיו, כְּשֶׁהוּא
מְהַלֵּךְ בָּרֶגֶל עַל שְׁתֵּי רַגְלָיו, שֶׁכֵּן לֹא הָיָה סוּס
נוֹשֵׂא אוֹתוֹ לְעָצְמַת גּוּפוֹ, וְהָלַךְ בְּנוֹ אַחֲרָיו. הָלְכוּ
בְדַרְכָּם עַד שֶׁרָאוּ אֶת גַרִיבּ, וְהִתְנַפֵּל עַל הָאֲנָשִׁים
מִבְּלִי דִבּוּרִים וְהִכָּה בָאִילָן וְרִטֵּשׁ חֲמִשָּׁה אֲנָשִׁים,
וְהִתְנַפֵּל עַל סַהִים וְהִכָּהוּ בָאִילָן. נִשְׁתַּמֵּט מִמֶּנּוּ
וְשָׁבָה מַכָּתוֹ רֵיקָם. כָּעַס הַגוּל וְהִשְׁלִיךְ אֶת הָאִילָן
מִיָּדוֹ וְזִנֵּק עַל סַהִים וְחָטַף אוֹתוֹ כְּדֶרֶךְ שֶׁחוֹטֵף הַנֵּץ
אֶת הַצִּפּוֹר. כְּשֶׁהִתְבּוֹנֵן גַרִיבּ אֶל אָחִיו, וְהוּא בְיַד
הַגוּל, צָעַק וְאָמַר: “אַללָּהּ הוּא הַגָּדוֹל. הוֹי תִּפְאֶרֶת
אַבְרָהָם יְדִיד יָהּ וּמֻחַמָּד – יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְעֶשְׂרִים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁרָאָה גַרִיבּ אֶת אָחִיו שָׁבוּי בִּידֵי
הַגוּל, צָעַק וְאָמַר: “אַללָּהּ הוּא הַגָּדוֹל. הוֹי תִּפְאֶרֶת
אַבְרָהָם יְדִיד יָהּ וּמֻחַמָּד – יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם”, וְהִפְנָה אֶת סוּסוֹ כְלַפֵּי הַגוּל וְהֵנִיף
אַלָּתוֹ וְצָלְלוּ טַבְּעוֹתֶיהָ, וְצָעַק: “אַללָּהּ הוּא הַגָּדוֹל”
וְהִכָּה אֶת הַגוּל בָּאַלָּה עַל מַעֲרֶכֶת צַלְעוֹתָיו, וְנָפַל
לָאָרֶץ מִתְעַלֵּף, וְנִמְלַט סַהִים מִיָּדָיו. וְלֹא הִתְעוֹרֵר
הַגוּל אֶלָּא כְּשֶׁהוּא כָפוּת וְכָבוּל. כְּשֶׁרָאָה אוֹתוֹ בְנוֹ
שָׁבוּי הִפְנָה וּבָרַח. הִדְרִיךְ גַרִיבּ אֶת סוּסוֹ אַחֲרָיו
וְהִכָּהוּ בָאַלָּה בֵין כְּתֵפָיו וְנָפַל מֵעַל סוּסוֹ. כְּפָתוֹ
לְיַד אֶחָיו וְאָבִיו, וְאָסְרוּ אוֹתָם יָפֶה בַחֲבָלִים וְגָרְרוּ
אוֹתָם כְּמוֹ גְמַלִּים וְנָסְעוּ עַד שֶׁהִגִּיעוּ אֶל הַמִּבְצָר,
וּמָצְאוּ אוֹתוֹ מָלֵא כָל טוּב וְהוֹן וּכְלֵי־יְקָר, וּמָצְאוּ אֶלֶף
וּמָאתַיִם פַּרְסִים כְּפוּתִים וּכְבוּלִים. יָשַׁב גַרִיבּ עַל
כִּסְאוֹ שֶׁל גוּל הֶהָרִים. וְהָיָה מֵעִקָּרוֹ שַׁיָּךְ לְצַאצָא בֶּן
שִׁית בֶּן שַׁדָּאד בֶּן עָאד. הֶעֱמִיד אֶת אָחִיו סַהִים לִימִינוֹ
וְהֶעֱמִיד אֶת אֲנָשָׁיו לְיָמִין וְלִשְׂמֹאל. אַחַר־כָּךְ צִוָּה
לְהָבִיא לְפָנָיו אֶת גוּל־הֶהָרִים וְאָמַר לוֹ: “כֵּיצַד אַתָּה
רוֹאֶה עַצְמְךָ, אָרוּר?” אָמַר לוֹ: “אֲדוֹנִי, בַּמְּכֹעָר
שֶׁבַּמַּצָּבִים מִפְּאַת הַשִּׁפְלוּת וְהַפֶּגַע. הֲרֵי אֲנִי וּבָנַי
אֲסוּרִים בַּחֲבָלִים כְּמוֹ הַגְּמַלִּים”. אָמַר לוֹ גַרִיבּ:
“רְצוֹנִי שֶׁתִּכָּנְסוּ בְדָתִי וְהִיא דַת הָאִסְלָאם, וּתְאַחֲדוּ
אֶת מֶלֶךְ הָעוֹלָם יוֹצֵר אוֹר וָחשֶׁךְ, בּוֹרֵא כָל דָּבָר. אֵין
אֱלוֹהַּ בִּלְתִּי הוּא, הַמֶּלֶךְ הַדַּיָּן, וְשֶׁתִּקְרְאוּ נְבוּאַת
יְדִיד־יָהּ אַבְרָהָם עָלָיו הַשָּׁלוֹם”. הִתְאַסְלְמוּ גוּל־הֶהָרִים
וּבָנָיו וְהָיָה הָאִסְלָאם שֶׁלָּהֶם יָפֶה. צִוָּה לְהַתִּיר
אֱסוּרֵיהֶם, וְהִתִּירוּם. בָּכָה סַעְדָאן הַגוּל וְנִגַּשׁ אֶל
רַגְלֵי גַרִיבּ לְנַשְּׁקָם וְכֵן בָּנָיו. עִכֵּב עַל יָדָם מִכָּךְ
וְעָמְדוּ עִם הָעוֹמְדִים. אָמַר לוֹ גַרִיבּ: “סַעְדָּאן”. אָמַר לוֹ:
“נָכוֹן אֲנִי לְשֵׁרוּתְךָ, אֲדוֹנִי”. אָמַר לוֹ: “מָה עִנְיָנָם שֶׁל
פַּרְסִים אֵלֶּה?” אָמַר לוֹ: “אֲדוֹנִי, צֵידִי הֵם מֵאֶרֶץ פָּרַס,
וְאֵין הֵם בִּלְבָד”. אָמַר לוֹ גַרִיבּ: “וּמִי אִתָּם עוֹד?” אָמַר
לוֹ: “אֲדוֹנִי, אִתָּם בַּת הַמֶּלֶךְ סַבּוּר מֶלֶךְ הַפַּרְסִים
וּשְׁמָהּ פַכְ’ר־תָּאג'8 וְעִמָּהּ מֵאָה נְעָרוֹת, דּוֹמוֹת
כְּאִלּוּ הֵן לְבָנוֹת”. כְּשֶׁשָּׁמַע גַרִיבּ אֶת דִּבְרֵי סַעְדָּאן
תָּמַהּ וְאָמַר: “כֵּיצַד זֶה הִגַּעְתָּ אֶל אֵלֶּה?” אָמַר לוֹ:
“אֶמִיר, שׁוֹטַטְתִּי אֲנִי וּבָנַי וַחֲמִשָּׁה עֲבָדִים מֵעֲבָדַי
וְלֹא מָצָאנוּ בְדַרְכֵּנוּ צַיִד. נֶחֱלַקְנוּ בַמִּדְבָּרוֹת
וּבַעֲרָבוֹת וְלֹא מָצָאנוּ נֶפֶשׁ חַיָּה אֶלָּא בְאֶרֶץ פָּרַס.
וַאֲנַחְנוּ לֹא חָפַצְנוּ לָשׁוּב רֵיקָם. נִגְלָה לָנוּ אָבָק
וְשָׁלַחְנוּ עֶבֶד מֵעֲבָדֵינוּ לְהִוָּדַע הַדָּבָר לַאֲמִתּוֹ.
נֶעְדַּר שָׁעָה אַחַת וְחָזַר וְאָמַר: ‘אֲדוֹנִי, זוֹהִי הַנְּסִיכָה
פַכְ’ר־תָּאג’, בַּת הַמֶּלֶךְ סַבּוּר, מֶלֶךְ פָּרַס וְתֻרְכִּיָּה
וְדַיְלָם וְעִמָּהּ אֶלֶף פָּרָשׁ, וְהֵם נוֹסְעִים'. אָמַרְתִּי
לָעֶבֶד: ‘טוֹב בִּשַּׂרְתָּ, שֶׁאֵין שָׁלָל יָקָר מִשָּׁלָל זֶה’.
הִתְנַפַּלְתִּי אֲנִי וּבָנַי עַל הַפַּרְסִים וְהָרַגְנוּ מֵהֶם שְׁלשׁ
מֵאוֹת פָּרָשׁ, וְלָקַחְנוּ בַשֶּׁבִי אֶלֶף וּמָאתַיִם וְשָׁבִינוּ אֶת
בַּת סַבּוּר וְכָל מַה שֶׁעִמָּהּ מִן הַכֵּלִים הַיְקָרִים וְהַהוֹן,
וְהֵבֵאנוּ אוֹתָם לְמִבְצָר זֶה”. כְּשֶׁשָּׁמַע גַרִיבּ אֶת דִּבְרֵי
סַעְדָּאן אָמַר לוֹ: “כְּלוּם נָהַגְתָּ אֹנֶס בַּנְּסִיכָה
פַכְ’ר־תָּאג'?” אָמַר לוֹ: “לֹא, חֵי־רֹאשְׁךָ וְנִשְׁבָּע אֲנִי
בַאֲמִתּוּת דָּת זוֹ שֶׁנִּכְנַסְתִּי בָהּ”. אָמַר גַרִיבּ: “יָפֶה
נָהַגְתָּ סַעְדָּאן, שֶׁכֵּן אָבִיהָ מֶלֶךְ הָעוֹלָם הַזֶּה וְאֵין
סָפֵק שֶׁהוּא מֵרִיק אֶת הַצָּבָא אַחֲרֶיהָ וּמַחֲרִיב חַצְרוֹת אֵלֶּה
שֶׁלְּקָחוּהָ, וּמִי שֶׁאֵינוֹ נוֹתֵן עַל תּוֹצָאוֹת דַּעְתּוֹ, אֵין
הַזְּמַן יְדִידוֹ. וְהֵיכָן הִיא נַעֲרָה זוֹ, סַעְדָּאן?” אָמַר לוֹ:
“הִקְצֵיתִי לָהּ אַרְמוֹן, לָהּ וּלְנַעֲרוֹתֶיהָ”. אָמַר לוֹ:
“הַרְאֵינִי מְקוֹמָהּ”. אָמַר לוֹ: “שָׁמַעְתִּי וּפְקֻדָּתְךָ
אֲמַלֵּא”. קָמוּ גַרִיבּ וְסַעְדָּאן הַגוּל וְהָלְכוּ עַד שֶׁהִגִּיעוּ
לְאַרְמוֹן הַנְּסִיכָה פַכְ’ר־תָּאג‘. מָצָא אוֹתָהּ אֲבֵלָה
וְנִדְכָּאָה, בּוֹכָה אַחֲרֵי הַיְקָר וְהַפִּנּוּק. כְּשֶׁרָאָה
אוֹתָהּ גַרִיבּ, דָּמָה שֶׁהַיָּרֵחַ אֵלָיו הִקְרִיב. וְגִדֵּל
לֵאלֹהִים הַשּׁוֹמֵעַ וְהַיּוֹדֵעַ, וְהִתְבּוֹנְנָה פַכְ’ר־תָּאג’ אֶל
גַרִיבּ וּמָצְאָה אוֹתוֹ פָּרָשׁ כַּבִּיר, וְאֹמֶץ־הַלֵּב בֵּין
עֵינָיו מַזְהִיר, מֵעִיד לוֹ וְלֹא נֶגְדּוֹ. קָמָה לִקְרָאתוֹ
וְנָשְׁקָה אֶת יָדָיו וְאַחֲרֵי יָדָיו נָפְלָה עַל רַגְלָיו וְאָמְרָה
לוֹ: “גִּבּוֹר הַדּוֹר, בַּחֲסוּתְךָ אֲנִי. הַגֵּד נָא לִי מִי הוּא
גוּל זֶה, שֶׁכֵּן חוֹשֶׁשֶׁת אֲנִי שֶׁלֹּא יָמִיט עָלַי חֶרְפָּה
וְאַחַר־כָּךְ יֹאכְלֵנִי. נָא קָחֵנִי וַאֲשָׁרֵת אֶת אַמְהוֹתֶיךָ”.
אָמַר לָהּ גַרִיבּ: “בִּטָּחוֹן לָךְ מֵאִתִּי, עַד שֶׁתַּגִּיעִי אֶל
אָבִיךְ וּמְקוֹם עֻזֵּךְ”. בֵּרְכָה אוֹתוֹ בְחַיִּים אֲרֻכִּים וִיקָר
וּמַעֲלָה רָמָה. צִוָּה גַרִיבּ לְהַתִּיר אֲסוּרֵי הַפַּרְסִים.
וְהִתִּירוּ אוֹתָם. פָּנָה אֶל פַכְ’ר־תָּאג' וְאָמַר לָהּ: “מַה הוּא
שֶׁהוֹצִיא אוֹתֵךְ מֵאַרְמוֹנֵךְ לְאוֹתָן מִדְבָּרוֹת וּשְׁמָמוֹת, עַד
שֶׁתְּפָסוּךְ הַלִּסְטִים בַּדְּרָכִים?” אָמְרָה לוֹ: “אֲדוֹנִי, אָבִי
וְאַנְשֵׁי מַמְלַכְתּוֹ וְאֶרֶץ הַתֻּרְכִּים וְאַלדַּיְלָם
וְהָאַמְגּוּשִׁים עוֹבְדִים אֶת הָאֵשׁ מִבִּלְתִּי הַמֶּלֶךְ
הַגִּבּוֹר. וְאֶצְלֵנוּ בְּמַמְלַכְתֵּנוּ מִנְזָר, מִנְזַר־הָאֵשׁ
שְׁמוֹ. וּבְכָל חַג מִתְאַסְּפִים בּוֹ בְנוֹת הָאַמְגּוּשִׁים
וְעוֹבְדֵי־הָאֵשׁ, וְעוֹמְדִים בּוֹ חֹדֶשׁ, מֶשֶׁךְ זְמַן חַגָּם,
וְאַחַר־כָּךְ הֵם חוֹזְרִים אֶל אַרְצָם. יָצָאתִי אֲנִי וְנַעֲרוֹתַי
לַעֲבוֹדַת הָאֱלִילִים, וְשָׁלַח עִמִּי אָבִי אַלְפַּיִם פָּרָשׁ,
שֶׁיִּשְׁמְרוּ עָלַי. יָצָא עָלֵינוּ גוּל זֶה, וְהָרַג חֵלֶק
מֵאִתָּנוּ וְלָקַח בַּשְּׁבִי אֶת הַנִּשְׁאָרִים וְחָבַשׁ אוֹתָנוּ
בְּתוֹךְ מִבְצָר זֶה. וְזֶהוּ מַה שֶּׁאֵרַע לָנוּ, הַגִּבּוֹר
אַמִּיץ־הַלֵּב, יִשְׁמָרְךָ אֱלֹהִים מִפְּנֵי תַהְפּוּכוֹת הַזְּמַן”.
אָמַר לָהּ גַרִיבּ: “אַל תִּפְחֲדִי, שֶׁאֲנִי מוֹבִילֵךְ לְאַרְמוֹנֵךְ
וּמְקוֹם עֻזֵּךְ”. בֵּרְכָה אוֹתוֹ וְנָשְׁקָה אֶת יָדָיו וְאֶת
רַגְלָיו. יָצָא מֵאֶצְלָהּ וְצִוָּה לִנְהֹג בָּהּ כָּבוֹד. לָן אוֹתוֹ
לַיְלָה עַד שֶׁהֵאִיר הַבֹּקֶר. קָם וְרָחַץ כַּדָּת וְהִתְפַּלֵּל
שְׁתֵּי כְרִיעוֹת כְּמִשְׁפַּט דַּת אָבִינוּ יְדִיד־יָהּ אַבְרָהָם
עָלָיו הַשָּׁלוֹם, וְכָזֹאת הַגוּל וּבָנָיו וַחֲבוּרַת גַרִיבּ כֻּלָּם
הִתְפַּלְּלוּ מֵאֲחוֹרָיו. אַחַר־כָּךְ פָּנָה גַרִיבּ אֶל סַעְדָּאן
וְאָמַר לוֹ: “סַעְדָּאן, כְּלוּם לֹא תַרְאֶה לִי אֶת
עֵמֶק־הַפְּרָחִים?” אָמַר לוֹ: “כֵּן, אֲדוֹנִי”. קָם סַעְדָּאן
וּבָנָיו וְגַרִיבּ וַאֲנָשָׁיו וְהַנְּסִיכָה פַכְ’ר־תָּאג'
וְנַעֲרוֹתֶיהָ וְיָצְאוּ כֻלָּם. צִוָּה סַעְדָּאן אֶת עֲבָדָיו
וְנַעֲרוֹתָיו לִטְבֹּחַ טֶבַח וּלְבַשֵּׁל אֶת אֲרוּחַת־הַצָּהֳרַיִם
וּלְהַגִּישָׁהּ בֵּין הָעֵצִים. וְהָיוּ אֶצְלוֹ מֵאָה וַחֲמִשִּׁים
נַעֲרָה וְאֶלֶף עֶבֶד רוֹעִים הַגְּמַלִּים וְהַבָּקָר וְהַצֹּאן.
נָסְעוּ גַרִיבּ וְהָאֲנָשִׁים עִמּוֹ אֶל עֵמֶק הַפְּרָחִים.
כְּשֶׁרָאָה אוֹתוֹ מָצָא אוֹתוֹ דָּבָר מֻפְלָא וּמָצָא בְתוֹכוֹ עֵצִים
שָׁוִים זֶה לָזֶה וְלֹא שָׁוִים, וְעוֹפוֹת מְזַמְּרִים בְּמַנְגִּינוֹת
עַל הָעֲנָפִים. וְהַזָּמִיר בְּנֹעַם מַנְגִּינוֹתָיו יַחֲזֹר, וּמִלֵּא
כָל מָקוֹם בְּקוֹלוֹ הַתּוֹר.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבְּשָׁעָה שֶׁבָּא גַרִיבּ עִם אֲנָשָׁיו וְהָעֲנָקִים אֶל
עֵמֶק־הַפְּרָחִים, מָצָא שָׁם מִינֵי עוֹפוֹת רַבִּים, וּמִלֵּא כָל
מָקוֹם בְּקוֹלוֹ הַתּוֹר. וְהַסְּנוּנִית בְּקוֹלָהּ הַיָּפֶה כְּאָדָם
שָׁרָה, וְזִמְרַת הַשַּׁחְרוּר תֵּלֶא כָל לָשׁוֹן לְתָאֲרָהּ.
וְהַיּוֹנָה הָמְתָה בְקוֹלָהּ כִּסּוּפִים בְלֵב הָאָדָם יָעִיר.
וְיוֹנַת־הָעֲנָק לְעֻמַּת הַתֻּכִּי עָנְתָה בְצַחוּת לְשׁוֹנָהּ
בְשִׁיר. וְהָעֵצִים הַנּוֹשְׂאִים פְּרִי מִכָּל מִין זוּג. וְהָרִמּוֹן
חָמוּץ וּמָתוֹק לְפִי הַסּוּג. וְהַמִּשְׁמִשׁ שֶׁגַּרְעִינוֹ
כַּשָׁקֵד. וְהַמִּשְׁמִשׁ הַכָּפְרִי וְשָׁקֵד כֹרָאסָאן וּשְׁזִיפִים
יִתְעַרְבוּ בְעֵצָיו עַנְפִי הַבָּהַן9 וְתַפּוּחַ־זָהָב
כַּאֲבוּקוֹת אִשִּׁים מַרְאֵהוּ. וְהַכַּבָּאד10 יֵט עַנְפֵהוּ בּוֹ
וְהַלִּימוֹן מַרְפֵא בּוֹ לְחָסֵר הַתֵּאָבוֹן, וְהַלִּימוֹן הֶחָמוּץ
תְּעָלָה לְחֹלִי הַיֵּרָקוֹן, וְהַתָּמָר עַל עֵצוֹ יֶאֱדַם וְיִצְהַב,
מַעֲשֵׂה אֱלֹהִים כֹּחוֹ רָב. וְעַל מָקוֹם כְּמוֹ זֶה אוֹמֵר
הַמְשׁוֹרֵר בְּאַהֲבָתוֹ נָבוֹךְ, הוֹזֶה:

וְעֵת עַל פְּלָגָיו שַׁחַר הָעוֹף יְזַמֵּר,


בַּנָּבוֹךְ בְּאַהֲבָתוֹ חֵשֶׁק יְעוֹרֵר,


כְּמוֹ הָיָה גַן־עֵדֶן בְּרֵיחוֹתָיו עֲדָנִים,


וָצֵל וּפְרִי וּמַיִם זוֹרְמִים.

מָצָא עֵמֶק זֶה חֵן בְּעֵינֵי גַרִיבּ וְצִוָּה לְהָקִים בּוֹ אֹהֶל
מַלְכוּת לַנְּסִיכָה הַפַּרְסִית פַכְ’ר־תָּאג'. וְהֵקִימוּ אוֹתוֹ בֵין
הָעֵצִים וְרִפְּדוּ אוֹתוֹ בִיצוּעִים מְפֹאָרִים, יָשַׁב גַרִיבּ,
וְהוּבָא אֲלֵיהֶם הָאֹהֶל וְאָכְלוּ דֵי שָׂבְעָם. אָמַר גַרִיבּ:
“סַעְדָּאן”. אָמַר לוֹ: “הִנְּנִי לְשֵׁרוּתְךָ, אֲדוֹנִי”. אָמַר לוֹ:
“כְּלוּם יֵשׁ אִתְּךָ מַשֶּׁהוּ מִן הַיַּיִן?” אָמַר: “הֵן, אֶצְלִי
בּוֹר מָלֵא יַיִן יָשָׁן”. אָמַר לוֹ: “הָבֵא אֵלֵינוּ מַשֶּׁהוּ
מִמֶּנּוּ”. שָׁלַח עֲשָׂרָה מִן הָעֲבָדִים, וְהֵבִיאוּ מִן הַיַּיִן
מַשֶּׁהוּ רָב. אָכְלוּ וְשָׁתוּ וְהִתְעַנְּגוּ וְהִתְעַלְּסוּ בְגִיל.
הִרְהֵר גַרִיבּ בְמַהְדִיָּה וְנָשָׂא קוֹלוֹ בְּבָתֵּי־שִׁיר אֵלֶּה:

זָכַרְתִּי יְמֵי הָאִחוּד בְּקִרְבַתְכֶם,


וַיִּסְעַר בְּלִבִּי לַהַב עֹז־אַהֲבַתְכֶם.


חַי־אֵל לֹא בִרְצוֹנִי עֲזַבְתִּיכֶם וָאֵלֵךְ,


אַךְ צָרוֹת הַתַּהְפּוּכוֹת בָּם הַזְּמַן יִתְהַפֵּךְ.


שָׁלוֹם לָכֶם וָאשֶׁר, אֶלֶף בְּרָכָה,


בְּעוֹד אָנֹכִי כוֹאֵב, דַּל חֵלֵכָה.

לֹא פָסְקוּ לֶאֱכֹל וְלִשְׁתּוֹת וּלְהִתְעַנֵּג שְׁלשָׁה יָמִים.
אַחַר־כָּךְ חָזְרוּ אֶל הַמִּבְצָר. קָרָא גַרִיבּ לְאָחִיו סַהִים וּבָא
לְפָנָיו. אָמַר לוֹ: “קַח עִמְּךָ מֵאָה פָּרָשׁ וְסַע אֶל אָבִיךָ
וְאִמְּךָ וְשִׁבְטְךָ בְּנֵי־קַחְטָאן וְהָבֵא אוֹתָם לְמָקוֹם זֶה,
שֶׁיִּחְיוּ בוֹ שְׁאֵרִית יְמֵיהֶם, וַאֲנִי אֶסַּע לְאֶרֶץ פָּרַס עִם
הַנְּסִיכָה פַכְ’ר־תָּאג' אֶל אָבִיהָ. וְאַתָּה סַעְדָּאן, עֲמֹד אַתָּה
וּבָנֶיךָ בְּמִבְצָר זֶה עַד שֶׁנַּחֲזֹר אֵלֶיךָ”. אָמַר לוֹ:
“וּמִשּׁוּם מַה אֵין אַתָּה לוֹקֵחַ אוֹתִי עִמְּךָ לְאֶרֶץ פָּרַס?”
אָמַר לוֹ: “מִשּׁוּם שֶׁלָּקַחְתָּ בַּשְּׁבִי אֶת בַּת סַבּוּר מֶלֶךְ
פָּרַס, וּכְשֶׁעֵינוֹ נוֹפֶלֶת עָלֶיךָ הוּא אוֹכֵל מִבְּשָׂרְךָ
וְשׁוֹתֶה אֶת דָּמְךָ”. כְּשֶׁשָּׁמַע גוּל־הֶהָרִים דְּבָרִים אֵלֶּה
צָחַק בְּקוֹל רָם כָּרַעַם הַסּוֹאֵן, וְאָמַר: “אֲדוֹנִי, חֵי־רֹאשְׂךָ
שֶׁאִלּוּ נִקְבְּצוּ עָלַי אַלְדַיְלָם וּפָרַס, אֲנִי מַשְׁקָם
כּוֹס־הָאֲבַדּוֹן”. אָמַר לוֹ גַרִיבּ: “כֵּן אַתָּה, כְּמוֹ שָׁאַתָּה
אוֹמֵר. וְאוּלָם שֵׁב בְּמִבְצָרְךָ עַד שֶׁאֲנִי חוֹזֵר אֵלֶיךָ”. אָמַר
לוֹ: “שָׁמַעְתִּי וּפְקֻדָּתְךָ אֲמַלֵּא”. נָסַע סַהִים וְשָׂם גַרִיבּ
אֶת פָּנָיו לְאֶרֶץ פָּרַס וְעִמּוֹ אֲנָשָׁיו מִבְּנֵי־קַחְטָאן
וְהַנְּסִיכָה פַכְ’ר־תָּאג' וּבְנֵי לִוְיָתָהּ וְנָסְעוּ וּמְגַמַּת
פְּנֵיהֶם עִיר־בִּירָתוֹ שֶׁל סַבּוּר מֶלֶךְ פָּרַס.
זֶהוּ מַה שֶּׁהָיָה מֵעִנְיַן אֵלֶּה. וְאוּלָם בַּאֲשֶׁר לַמֶּלֶךְ
סַבּוּר, הִנֵּה צִפָּה לְבוֹא בִתּוֹ מִמִּנְזַר־הָאֵשׁ וְלֹא חָזְרָה,
וְעָבַר הַמּוֹעֵד וְנִתְלַקְּחָה בְלִבּוֹ אֵשׁ. וְהָיוּ לוֹ אַרְבָּעִים
מִשְׁנִים, וְהָיָה הַגָּדוֹל בָּהֶם וְהַנָּבוֹן וְהַמְלֻמָּד בְּתוֹכָם
מִשְׁנֶה, דִידָאן שְׁמוֹ. אָמַר לוֹ הַמֶּלֶךְ: “הַמִּשְׁנֶה, הִנֵּה
בִתִּי הִתְמַהְמְהָה וְלֹא בָאָה אֵלֵינוּ יְדִיעָה עַל אוֹדוֹתֶיהָ,
וּכְבָר עָבַר מוֹעֵד בּוֹאָהּ. שְׁלַח אֵפוֹא רָץ־מָהִיר אֶל
מִנְזַר־הָאֵשׁ, לַחֲקֹר אֶת הַדָּבָר”. אָמַר לוֹ: “שָׁמַעְתִּי
וּפְקֻדָּתְךָ אֲמַלֵּא”. יָצָא הַמִּשְׁנֶה וְקָרָא לִמְפַקֵּד הָרָצִים
הַמְּהִירִים וְאָמַר לוֹ: “סַע מִיָּד אֶל מִנְזַר־הָאֵשׁ”. יָצָא וְנָסַע
עַד שֶׁהִגִּיעַ לְמִנְזַר־הָאֵשׁ וְשָׁאַל אֶת הַנְּזִירִים עַל דְּבַר
בַּת־הַמֶּלֶךְ וְאָמְרוּ: “לֹא רְאִינוּהָ הַשָּׁנָה”. חָזַר עַל
עִקְבוֹתָיו עַד שֶׁהִגִּיעַ לִמְדִינַת אִסְבָּאנִיר וְנִכְנַס אֶל
הַמִּשְׁנֶה וְהוֹדִיעַ לוֹ מַה שֶּׁהָיָה. נִכְנַס הַמִּשְׁנֶה אֶל
הַמֶּלֶךְ סַבּוּר וְהוֹדִיעוֹ. נִרְגַּז עַד מְאֹד וְהִשְׁלִיךְ כִּתְרוֹ
לָאָרֶץ וּמָרַט זְקָנוֹ וְנָפַל לָאָרֶץ מִתְעַלֵּף. הִזְלִיפוּ עָלָיו
מַיִם וְהִתְעוֹרֵר, וְעֵינוֹ בוֹכִיָּה וְלִבּוֹ אָבֵל. נָשָׂא אֶת קוֹלוֹ
בְּבָתֵּי־שִׁיר אֵלֶּה:

וְכַאֲשֶׁר קָרָאתִי לְאֹרֶךְ־רוּחַ, אַחֲרַיִךְ, וְלַבְּכִי,


נַעֲנָה בְכִי וְנִשְׁמַע, אַךְ אֹרֶךְ־רוּחַ לֹא נַעֲנָה לִי.


וְאִם יָמִים בֵּינֵינוּ יַפְרִידוּ עַד עוֹלָם,


הִנֵּה מִנְהַג הַיָּמִים – הַבְּגִידָה אָפְיָם.

קָרָא הַמֶּלֶךְ לַעֲשָׂרָה מְפַקְּדֵי־צָבָא וְצִוָּה לִרְכַּב עִם
עֲשֶׂרֶת אֲלָפִים פָּרָשׁ, וְכָל מְפַקֵּד יָשִׂים פָּנָיו לְגָלִיל,
לְחַפֵּשׂ אֶת הַנְּסִיכָה פַכְ’ר־תָּאג‘. רָכְבוּ וְשָׂמוּ פְנֵיהֶם כָּל
מְפַקֵּד וַחֲבוּרָתוֹ לְגָלִיל. וְאוּלָם בַּאֲשֶׁר לְאִמָּהּ שֶׁל
פַכְ’ר־תָּאג’, הִנֵּה לָבְשָׁה הִיא וְנַעֲרוֹתֶיהָ שְׁחוֹרִים,
וְהִצִּיעוּ אֵפֶר תַּחְתָּן וְיָשְׁבוּ בִבְכִי וּמִסְפֵּד. זֶהוּ מַה
שֶּׁאֵרַע לְאֵלֶּה.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ סַבּוּר שָׁלַח אֶת צְבָאוֹ לְחַפֵּשׂ אֶת בִּתּוֹ,
וְשֶׁאִמָּהּ וְנַעֲרוֹתֶיהָ לָבְשׁוּ שְׁחוֹרִים. וְאוּלָם בַּאֲשֶׁר
לְגַרִיבּ וּמַה שֶּׁאֵרַע לוֹ בְדַרְכּוֹ מִן הָעִנְיָנִים הַנִּפְלָאִים,
הִנֵּה נָסַע עֲשָׂרָה יָמִים, וּבַיּוֹם הָאַחַד־עָשָׂר נִגְלָה לְפָנָיו
אָבָק וְהִתְנַשֵּׂא עַד לְעַנְנֵי הַשָּׁמַיִם. קָרָא גַרִיבּ לָאֶמִיר
הַמְפַקֵּד עַל הַפַּרְסִים וּבָא לְפָנָיו. אָמַר לוֹ: “חֲקֹר לָנוּ
בִּדְבַר הָאָבָק שֶׁנִּרְאָה”. אָמַר לוֹ: “שָׁמַעְתִּי וּפְקֻדָּתְךָ
אֲמַלֵּא”. הִדְרִיךְ אֶת סוּסוֹ עַד שֶׁנִּכְנַס תַּחַת הָאָבָק וְרָאָה
אֶת הָאֲנָשִׁים וְשָׁאַל אוֹתָם. אָמַר לוֹ אֶחָד מֵהֶם: “אָנוּ
מִבְּנֵי־הַטָּאל אֲנַחְנוּ וְהָאֶמִיר שֶׁלָּנוּ הוּא אַלצַּמְצָאם בֶּן
אַלְגַ’רְרָאח. וְאָנוּ מְשׁוֹטְטִים לְחַפֵּשׂ מַשֶּׁהוּ לִשְׁלֹל אוֹתוֹ.
וַאֲנָשֵׁינוּ חֲמֵשֶׁת אֲלָפִים פָּרָשׁ”. חָזַר הַפַּרְסִי מַהֵר עַל
סוּסוֹ עַד שֶׁהִגִּיעַ אֶל גַרִיבּ וְהוֹדִיעַ לוֹ אֶת הַדָּבָר. קָרָא
גַרִיבּ לָאֲנָשִׁים מִבְּנֵי־קַחְטָאן וְלַפַּרְסִים וְאָמַר: “חִגְרוּ
כְּלֵי־זֵינְכֶם”. חֲגָרוּם וְנָסְעוּ. בָּאוּ לִקְרָאתָם הָעַרְבִים
כְּשֶׁהֵם קוֹרְאִים: “שָׁלָל, שָׁלָל”, קָרָא גַרִיבּ וְאָמַר:
“יְשִׂימְכֶם אֱלֹהִים לְחֶרְפָּה, אַתֶּם הַכְּלָבִים שֶׁבָּעַרְבִים”.
עָזַב חָפְשִׁי אֶת רֶסֶן סוּסוֹ וְזִנֵּק עֲלֵיהֶם כְּגִבּוֹר־מַלְכוּת
וְקָרָא: “אַללָּהּ הוּא הַגָּדוֹל. בְּשֵׁם דַּת אַבְרָהָם יְדִיד־יָהּ –
עָלָיו הַשָּׁלוֹם”. וְהִנֵּה הִתְלַקַּח בֵּינֵיהֶם הַקְּרָב וְנִלְחֲמוּ
בְעֹז רָב, וְחָגָה הַחֶרֶב וְרַבּוּ הַדְּבָרִים שֶׁאָמְרוּ וְשֶׁנֶּאֱמַר
לָהֶם, וְלֹא פָסְקוּ מִלְּהִלָּחֵם עַד שֶׁפָּנָה הַיּוֹם וּבָא הַחשֶׁךְ,
וּפָרְשׁוּ זֶה מִזֶּה. פָּקַד גַרִיבּ אֶת הָאֲנָשִׁים וּמָצָא
שֶׁנֶּהְרְגוּ מִבְּנֵי־קַחְטָאן חֲמִשָּׁה אֲנָשִׁים וּמִן הַפַּרְסִים
שְׁלשָׁה וְשִׁבְעִים וּמֵאַנְשֵׁי אַלצַּמְצָאם יוֹתֵר עַל חֲמֵשׁ־מֵאוֹת
פָּרָשׁ. חָנָה אַלצַּמְצָאם וְלֹא עָרְבוּ לוֹ לֹא מַאֲכָל יִטְעַם, וְלֹא
שֵׁנָה יְהֵא נָם, וְאָמַר לַאֲנָשָׁיו: “מִיָּמַי לֹא רָאִיתִי נִלְחָם
כְּהִלָּחֵם בָּחוּר זֶה. שֶׁפַּעַם הוּא נִלְחָם בְּחֶרֶב וּפַעַם
בְּאַלָּה. וְאוּלָם יוֹצֵא אֲנִי אֵלָיו אֶל הַמַּעֲרָכָה מָחָר עַל
שְׂדֵה הַקְּרָב, וְאֶדְרשׁ מִמֶּנּוּ לָצֵאת אֶל מְקוֹם מַכָּה
וּדְקִירָה, וְאַכְרִית אֶת אֵלֶּה הָעַרְבִים”. וְאוּלָם בַּאֲשֶׁר
לְגַרִיבּ, הִנֵּה כְּשֶׁחָזַר אֶל אֲנָשָׁיו, יָצְאָה לִקְרָאתוֹ
הַנְּסִיכָה פַכְ’ר־תָּאג' בּוֹכָה וְנִפְחָדָה מִבַּלָּהַת מַה
שֶּׁקָּרָה, וְנָשְׁקָה אֶת רַגְלוֹ בְּתוֹךְ הַמִּשְׁוָרָה וְאָמְרָה לוֹ:
“אַל תִּיבַשְׁנָה יָדֶיךָ וְאַל יִשְׂמְחוּ עָלֶיךָ אוֹיְבֶיךָ,
אַבִּיר־הַדּוֹר. וְהַתְּהִלָּה לֵאלֹהִים שֶׁיָּצָאתָ בְשָׁלוֹם הַיּוֹם.
וְדַע שֶׁחוֹשֶׁשֶׁת אֲנִי לְךָ מִפְּנֵי אֵלֶּה הָעַרְבִים”.
כְּשֶׁשָּׁמַע גַרִיבּ אֶת דְּבָרֶיהָ צָחַק בְּפָנֶיהָ וְהִשְׁקִיט אֶת
לִבָּהּ, וְהִרְגִּיעַ אוֹתָהּ וְאָמַר לָהּ: “אַל תִּפְחֲדִי, נְסִיכָה,
שֶׁכֵּן אִלּוּ הָאוֹיֵב בָּא וּמְמַלֵּא כָּל הָעֲרָבָה, הָיִיתִי יוֹצֵא
לִקְרָאתוֹ בְּכֹחַ הַמָּרוֹם הָעֶלְיוֹן עַל כֹּל”. הוֹדְתָה לוֹ
וְהִתְפַּלְּלָה לְנִצְחוֹנוֹ עַל הָאוֹיֵב. הִסְתַּלְּקָה אֶל
נַעֲרוֹתֶיהָ, וְיָרַד גַרִיבּ וְרָחַץ אֶת יָדָיו וּמַה שֶּׁהָיָה עָלָיו
מִדַּם הַכּוֹפְרִים. וְלָנוּ עוֹמְדִים עַל הַמִּשְׁמָר עַד הַבֹּקֶר.
רָכְבוּ שְׁתֵּי הַפְּלַגּוֹת מְבַקְּשִׁים לָבוֹא אֶל שְׂדֵה הַמַּעֲרָכָה
וּמְקוֹם הַדְּקִירָה וְהַמַּכָּה. וְהָיָה גַרִיבּ זֶה שֶׁהִקְדִים לָצֵאת
וְהוֹבִיל אֶת סוּסוֹ עַד שֶׁקָּרַב אֶל הַכּוֹפְרִים וְקָרָא: “כְּלוּם
יֵשׁ יוֹצֵא לְדוּ־קְרָב שֶׁיֵּצֵא אֵלַי לֹא מִתְרַשֵּׁל וְלֹא
מִתְעַצֵּל?” יָצָא אֵלָיו לְדוּ־קְרָב עֲנָק מֵעֲנָקֵי אַלשַּׁדָּאד
מִצֶּאֱצָאֵי עָאד. תָּקַף אוֹתוֹ גַרִיבּ וְאָמַר: “הוֹי הַמְּתֹעָב
שֶׁבָּעַרְבִים, קַח מַה שֶּׁמַּגִּיעַ לְךָ וְהִתְבַּשֵּׂר בְּמוֹתְךָ”.
וְהָיְתָה עִמּוֹ אַלָּה שֶׁל בַּרְזֶל, עֶשְׂרִים רֻטְל מִשְׁקָלָהּ.
הֵרִים יָדוֹ וְהִכָּה אֶת גַרִיבּ, חָמַק מִמֶּנּוּ וְנִתְקְעָה הָאַלָּה
בְתוֹךְ הָאֲדָמָה, אַמָּה. וּכְבָר כָּפַף הָעֲנָק עַצְמוֹ בִּשְׁעַת
הַמַּכָּה וְהִכָּהוּ גַרִיבּ בְּאַלַּת־הַבַּרְזֶל וּבָקַע אֶת מִצְחוֹ,
וְנָפַל חָלָל לָאָרֶץ, וּמִהֵר אֶלֹהִים לְהַכְנִיס אֶת נִשְׁמָתוֹ
בְתוֹךְ גֵּיהִנֹּם. הִשְׁתּוֹלֵל גַרִיבּ וְחָג בַּמַּעֲגָּל וְדָרַשׁ
דּוּ־קְרָב. יָצָא אֵלָיו לְדוּ־קְרָב שֵׁנִי, וְהָרַג אוֹתוֹ וּשְׁלִישִׁי
וַעֲשִׂירִי. וְכָל מִי שֶׁהָיָה יוֹצֵא אֵלָיו לְדוּ־קְרָב, הָרַג אוֹתוֹ.
כְּשֶׁרָאוּ הַכּוֹפְרִים אֶת מִלְחֶמֶת גַרִיבּ וּמַכָּתוֹ הִתְחַמְּקוּ
מִפָּנָיו וְנָסוֹגוּ מִפָּנָיו. הִבִּיט בָּהֶם הָאֶמִיר שֶׁלָּהֶם
וְאָמַר: “אַל יְבָרֵךְ אֱלֹהִים אֶתְכֶם. אֲנִי יוֹצֵא לְהִלָּחֵם בּוֹ
מִלְחֶמֶת־שְׁנַיִם”. לָבַשׁ אֶת כְּלֵי מִלְחַמְתּוֹ וְהוֹבִיל אֶת סוּסוֹ
עַד שֶׁעָמַד מוּל גַרִיבּ בִּשְׂדֵה הַמַּעֲרָכָה וְאָמַר לוֹ: “הוֹי לְךָ
כֶּלֶב שֶׁבָּעַרְבִים, כְּלוּם הִגִּיעָה מַעֲלָתְךָ עַד כְּדֵי שֶׁתֵּצֵא
אֵלַי לְדוּ־קְרָב בִּשְׂדֵה הַמַּעֲרָכָה וְתַהֲרֹג אֶת אֲנָשַׁי?” עָנָה
אוֹתוֹ גַרִיבּ וְאָמַר לוֹ: “הֲרֵי הַמִּלְחָמָה לְפָנֶיךָ, וְקַח
נִקְמַת־דַּם אֵלֶּה שֶׁנֶּהֶרְגוּ מִן הַפָּרָשִׁים”. תָּקַף אַלצַּמְצָאם
אֶת גַרִיבּ וּפָגַשׁ אוֹתוֹ גַרִיבּ בְּחָזֶה רָחָב וּבְלֵב נִפְלָא.
הִתְגּוֹשְׁשׁוּ הַשְּׁנַיִם בָּאַלּוֹת עַד שֶׁנָּבוֹכוּ שְׁתֵּי
הַפְּלַגּוֹת וְהִבִּיטָה בָהֶם כָּל עַיִן, וּכְבָר חָגוּ
בִשְׂדֵה־הַמַּעֲרָכָה וְהִכּוּ זֶה אֶת זֶה שְׁתֵּי מַכּוֹת. וְאוּלָם
גַרִיבּ עָשָׂה לְאַל אֶת מַכַּת אַלצַּמְצָאם בַּמִּלְחָמָה
וּבָהִתְנַגְּשׁוּת, אַךְ אַלצַּמְצָאם נִחֲתָה עָלָיו מַכַּת גַרִיבּ
וְרִטְּשָׁה אֶת חָזֵהוּ וְהִפִּילָה אוֹתוֹ לָאָרֶץ מֵת. הִתְנַפְּלוּ
אֲנָשָׁיו עַל גַרִיבּ כְּאִישׁ אֶחָד, וְהִתְנַפֵּל גַרִיבּ עֲלֵיהֶם
וְצָעַק: “אַללָּהּ הוּא הַגָּדוֹל. נִצָּחוֹן וּתְשׁוּעָה. וְהָיָה לְבוּז
זֶה שֶׁכָּפַר בְּדַת אַבְרָהָם יְדִיד־יָהּ – עָלָיו הַשָּׁלוֹם”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁהִתְנַפְּלוּ כָּל אַנְשֵׁי אַלצַּמְצָאם עַל
גַרִיבּ, צָעַק: “אַללָּהּ הוּא הַגָּדוֹל. נִצָּחוֹן וּתְשׁוּעָה, וְהָיָה
לְבוּז זֶה שֶׁכָּפַר”. כְּשֶׁשָּׁמְעוּ הַכּוֹפְרִים זֵכֶר־שֵׁם הַמֶּלֶךְ
הַכַּבִּיר, הָאֶחָד הָאַבִּיר אֲשֶׁר מֶבָּט לֹא יַשִּׂיגֶנּוּ וְהוּא
יַשִּׂיג כָּל מֶבָּט וְיִרְאֶנּוּ. הִבִּיטוּ זֶה אֶל זֶה וְאָמְרוּ: “מַה
הוּא דִבּוּר זֶה שֶׁהִרְעִישׁ קֶרֶב וָלֵב וְהֶחֱלִישׁ מִרְצֵנוּ וְקִצֵּר
חַיֵּינוּ? מִיָּמֵינוּ לֹא שָׁמַעְנוּ יוֹתֵר יָפֶה מִדִּבּוּר זֶה”.
אָמְרוּ זֶה לְזֶה: “חִדְלוּ מִמִּלְחָמָה זוֹ עַד שֶׁנִּשְׁאַל בִּדְבַר
דִּבּוּר זֶה”. הִרְפּוּ מִלְּהִלָּחֵם וְיָרְדוּ מֵעַל הַסּוּסִים,
וְהִתְאַסְּפוּ גְדוֹלֵיהֶם וְנוֹעֲצוּ בֵינֵיהֶם וּבִקְּשׁוּ לָלֶכֶת אֶל
גַרִיבּ. אָמְרוּ: “יֵלְכוּ אֵלָיו מֵאִתָּנוּ עֲשָׂרָה”. בַּחֲרוּ
עֲשָׂרָה מִן הַמֻּבְחָרִים שֶׁבָּהֶם, וְשָׂמוּ פְנֵיהֶם אֶל אָהֳלֵי
גַרִיבּ. וְאוּלָם גַרִיבּ וַאֲנָשָׁיו יָרְדוּ לְתוֹךְ אָהֳלֵיהֶם
וְהִתְפַּלְּאוּ עַל זֶה שֶׁחָזְרוּ בָהֶם הָאֲנָשִׁים מִלְּהִלָּחֵם.
וַעֲדַיִן הֵם בְּכָךְ, כְּשֶׁעֲשֶׂרֶת הָאֲנָשִׁים כְּבָר בָּאוּ
וּבִקְּשׁוּ לַעֲמֹד לִפְנֵי גַרִיבּ. נָשְׁקוּ הָאָרֶץ לְפָנָיו וּבֵרְכוּ
אוֹתוֹ בְעֹז וּבַאֲרִיכוּת יָמִים. אָמַר לָהֶם: “מַה לָּכֶם
שֶׁחֲזַרְתֶּם בָּכֶם מִלְּהִלָּחֵם?” אָמְרוּ לוֹ: “הִטַּלְתָּ עָלֵינוּ
אֵימָה, בַּדְּבָרִים שֶׁצָּעַקְתָּ בָּהֶם עָלֵינוּ.” אָמַר לָהֶם: “מָה
אַתֶּם עוֹבְדִים מִן הָאֱלִילִים?” אָמְרוּ לוֹ: “עוֹבְדִים אָנוּ אֶת וַד
וְאֶת סֻוָאע וְאֶת יַגוּת, אֲדוֹנֵי נֹחַ”11. אָמַר לָהֶם גַרִיבּ:
“אָנוּ אֵין אָנוּ עוֹבְדִים אֶלָּא אֶת אַללָּהּ יִתְעַלֶּהּ בּוֹרֵא כָּל
דָּבָר וּמְכַלְכֵּל כָּל חַי, וְהוּא אֲשֶׁר בָּרָא אֶת הַשָּׁמַיִם וְאֶת
הָאָרֶץ, וְהֵטִיל מוֹסְדוֹת הֶהָרִים וְהִנְבִּיעַ אֶת הַמַּיִם מִתּוֹךְ
הָאֲבָנִים וְהִצְמִיחַ אֶת הָעֵצִים וּפִרְנֵס אֶת חַיּוֹת־הַבָּר
בָּעֲרָבוֹת, שֶׁהוּא הָאֱלֹהִים הָאֶחָד”. כְּשֶׁשָּׁמְעוּ הָאֲנָשִׁים
אֶת דְּבָרָיו רָחֲבוּ חֲזוֹתֵיהֶם בְּדִבּוּר הָאִחוּד, וְאָמְרוּ: “אָכֵן
אֱלוֹהַּ זֶה אֱלֹהִים אַבִּיר, רַחוּם וְחַנּוּן”. וְאָמְרוּ לוֹ: “וּמַה
הוּא שֶׁנֹּאמַר כְּדֵי שֶׁנֵּעָשֶׂה מֻסְלְמִים?” אָמַר גַרִיבּ:
""אִמְרוּ: “אֵין אֱלוֹהַּ בִּלְתִּי אַללָּהּ. אַבְרָהם יְדִיד אַללָּהּ”.
הִתְאַסְלְמוּ הָעֲשָׂרָה הִתְאַסְלְמוּת תַּמָּה. אָמַר לָהֶם גַרִיבּ:
""אִם אוֹת מְתִיקוּת הָאִסְלָאם בְּלִבּוֹתֵיכֶם, הִנֵּה לְכוּ אֶל בְּנֵי
שִׁבְטְכֶם וְהַצִּיעוּ לִפְנֵיהֶם אֶת הָאִסְלָאם, וְאִם יִתְאַסְלְמוּ,
הִנֵּה הִתְאַסְלְמוּ, וְאִם מְסָרְבִים הֵם, שִׂרְפוּ אוֹתָם בָּאֵשׁ.
הָלְכוּ הָעֲשָׂרָה עַד שֶׁהִגִּיעוּ אֶל עַמָּם וְהִצִּיעוּ לִפְנֵיהֶם
אֶת דַּת הָאִסְלָאם, וּבֵאֲרוּ לָהֶם אֶת דֶּרֶךְ הָאֱמֶת וְהָאֱמוּנָה.
הִתְאַסְלְמוּ בְלִבָּם וּבְפִיהֶם, וְאָצוּ לָלֶכֶת עַד שֶׁהִגִּיעוּ אֶל
גַרִיבּ וְנָשְׁקוּ אֶת הָאָרֶץ לְפָנָיו וּבֵרְכוּ אוֹתוֹ בְעֹז
וּבַעֲלִיָּה מַעֲלָה מָעְלָה, וְאָמְרוּ לוֹ: “אֲדוֹנֵינוּ, אָנוּ
נַעֲשֵׂינוּ עֲבָדִים לְךָ. צַוֵּה עָלֵינוּ אֵפוֹא מַה שָּׁאַתָּה חָפֵץ,
שֶׁאָנוּ שׁוֹמְעִים וּמְצַיְּתִים לְךָ. וְאֵין אָנוּ עוֹזְבִים אוֹתְךָ
עוֹד לְעוֹלָם, שֶׁכֵּן הִנְחָה אַללָּהּ אוֹתָנוּ עַל יָדְךָ מֵישָׁרִים”.
גָּמַל אוֹתָם טוֹב וְאָמַר לָהֶם: “לְכוּ לְמִשְׁכְּנוֹתֵיכֶם וּסְעוּ
מִשָּׁם עִם יַלְדֵיכֶם וְעִבְרוּ לְפָנֵינוּ אֶל עֵמֶק־הַפְּרָחִים
וּמִבְצַר צָאצָא בֶּן שִׁית, עַד שֶׁאֲלַוֶּה אֶת פַכְ’ר־תָּאג' בַּת
הַמֶּלֶךְ סַבּוּר מֶלֶךְ פָּרַס וְאֶחֱזֹר אֲלֵיכֶם”. אָמְרוּ לוֹ:
“שָׁמַעְנוּ וּכְמִצְוָתְךָ נַעֲשֶׂה”. נָסְעוּ מִיָּד וְשָׂמוּ פְנֵיהֶם
אֶל שִׁבְטָם, כְּשֶׁהֵם שְׂמֵחִים בָּאִסְלָאם, וְהִצִּיעוּ אֶת
הָאִסְלָאם לִפְנֵי נְשֵׁיהֶם וּבְנֵיהֶם, וְהִתְאַסְלְמוּ. הָרְסוּ אֶת
בָּתֵּיהֶם וְלָקְחוּ עִמָּם אֶת רְכוּשָׁם וּמִקְנֵיהֶם וְנָסְעוּ אֶל
עֵמֶק־הַפְּרָחִים. יָצָא גוּל־הֶהָרִים וּבָנָיו לִקְרַאת הָאֲנָשִׁים,
וּכְבָר צִוָּם גַרִיבּ וְאָמַר לָהֶם: “כְּשֶׁיֵּצֵא לִקְרַאתְכֶם
גוּל־הֶהָרִים וִיבַקֵּשׁ לִתְקֹף אֶתְכֶם, הַזְכִּירוּ אֶת שֵׁם אַללָּהּ
יִתְעַלֶּה בּוֹרֵא כָל דָּבָר. שֶׁכֵּן כְּשֶׁהוּא שׁוֹמֵעַ שֵׁם אַללָּהּ
יִתְעַלֶּה נָסוֹג הוּא מִלְּהִלָּחֵם, וִיקַבֵּל אֶת פְּנֵיכֶם
בִּבְרָכָה”. כְּשֶׁיָּצָא גוּל־הֶהָרִים עִם יְלָדָיו וּבִקֵּשׁ לִתְקֹף
אוֹתָם, קָרְאוּ בְשֵׁם אַללָּהּ יִתְעַלֶּה וְקִבֵּל אֶת פְּנֵיהֶם
בַּיָּפָה בְקַבָּלוֹת הַפָּנִים וְשָׁאַל אוֹתָם לְמַצָּבָם, וְסִפְּרוּ
לוֹ מַה שֶּׁאֵרַע לָהֶם עִם גַרִיבּ. שָׂמַח בָּהֶם סַעְדָּאן וְהוֹרִיד
אוֹתָם אֶצְלוֹ וְשִׁקַּע אוֹתָם בְטוֹבָה.
זֶהוּ מַה שֶּׁאֵרַע לָהֶם. וְאוּלָם גַרִיבּ נָסַע עִם הַנְּסִיכָה
פַכְ’ר־תָּאג' וְשָׂם פָּנָיו לִמְדִינַת אִסְבָּאנִיר. נָסַע חֲמִשָּׁה
יָמִים, וּבַיּוֹם הַשִּׁשִּׁי נִרְאָה לְפָנָיו אָבָק. שָׁלַח אִישׁ מִן
הַפַּרְסִים שֶׁיַּחֲקֹר לוֹ הַדָּבָר. הָלַךְ וְחָזַר מַהֵר יוֹתֵר מִן
הָעוֹף בְּעוּפוֹ וְאָמַר: “אֲדוֹנִי, זֶהוּ אֲבָקָם שֶׁל אֶלֶף פָּרָשׁ
מֵחֲבֵרֵינוּ שֶׁשְּׁלָחָם הַמֶּלֶךְ לְחַפֵּשׂ אֶת הַנְּסִיכָה
פַכְ’ר־תָּאג'”. כְּשֶׁהִגִּיעָה שְׁמוּעָה זוֹ לְגַרִיבּ צִוָּה אֶת
אֲנָשָׁיו לַחֲנוֹת וְלִתְקֹעַ אֶת הָאֹהָלִים. חָנוּ וְתָקְעוּ אֶת
אָהֳלֵיהֶם עַד שֶׁהִגִּיעוּ אֲלֵיהֶם הַבָּאִים. קִבְּלוּ אַנְשֵׁי
הַנְּסִיכָה פַכְ’ר־תָּאג' אֶת פְּנֵיהֶם וְהוֹדִיעוּ לְטוּמָאן הָעוֹמֵד
בְּרֹאשָׁם וְהִגִּידוּ לוֹ בִדְבַר הַנְּסִיכָה פַכְ’ר־תָּאג‘.
כְּשֶׁשָּׁמַע טוּמָאן אֶת שֵׁם הַמֶּלֶךְ גַרִיבּ, נִכְנַס אֵלָיו
וְנָשַׁק אֶת הָאָרֶץ לְפָנָיו וְשָׁאַל אוֹתוֹ בִדְבַר שְׁלוֹם
הַנְּסִיכָה פַכְ’ר־תָּאג’. שָׁלַח אוֹתוֹ אֶל אָהֳלָהּ. נִכְנַס אֵלֶיהָ
וְנָשַׁק אֶת יָדֶיהָ וְאֶת רַגְלֶיהָ, וְסִפֵּר לָהּ מַה שֶּׁאֵרַע
לְאָבִיהָ וְאִמָּהּ וְסִפְּרָה לוֹ כָל מַה שֶּׁאֵרַע לָהּ, וְכֵיצַד
הִצִּילָהּ גַרִיבּ מִידֵי גוּל־הֶהָרִים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וּשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַנְּסִיכָה פַכְ’ר־תָּאג' סִפְּרָה לַמְפַקֵּד טוּמָאן
כָּל מַה שֶּׁאֵרַע לָהּ עִם גוּל־הֶהָרִים, כֵּיצַד לָקַח אוֹתָהּ
בַּשְּׁבִי וְכֵיצַד שִׁחְרֵר אוֹתָהּ גַרִיבּ, וְשֶׁאִלְמָלֵא זֹאת הָיָה
גוּל־הֶהָרִים אוֹכֵל אוֹתָהּ וַדַּאי, וְאָמְרָה: “מוּטֶלֶת הִיא עַל
אָבִי לָתֵת לוֹ חֲצִי מַלְכוּתוֹ”. קָם טוּמָאן וְנָשַׁק יְדֵי גַרִיבּ
וְרַגְלָיו וְהוֹדָה לוֹ עַל חַסְדּוֹ וְאָמַר לוֹ: “בִּרְשׁוּתְךָ,
אֲדוֹנִי, כְּלוּם אֶחֱזֹר לִמְדִינַת אִסְבָּאנִיר וַאֲבַשֵּׂר אֶת
הַמֶּלֶךְ?” אָמַר לוֹ: “פְּנֵה וְקַח לְךָ מִמֶּנּוּ אֶת
שְׂכַר־הַבְּשׂוֹרָה הַטּוֹבָה”. נָסַע טוּמָאן, וְנָסַע גַרִיבּ אַחֲרָיו.
וְאוּלָם טוּמָאן אָץ בְּדַרְכּוֹ עַד שֶׁהִגִּיעַ אֶל אִסְבָּאנִיר
הַבִּירָה. נִכְנַס אֶל הָאַרְמוֹן וְנָשַׁק אֶת הָאָרֶץ לִפְנֵי הַמֶּלֶךְ
סַבּוּר. אָמַר לוֹ: “מָה הַיְדִיעָה, מְבַשֵּׂר־טוֹב?” אָמַר לוֹ טוּמָאן:
“מָה אֹמַר לְךָ שֶׁתִּתֵּן לִי שְׂכַר בְּשׂוֹרָתִי?” אָמַר לוֹ:
“בַּשֵּׂר אוֹתִי שֶׁאֲרַצֶּה אוֹתְךָ”. אָמַר לוֹ: “מֶלֶךְ הַדּוֹר,
הִתְבַּשֵּׂר בִּדְבַר הַנְּסִיכָה פַכְ’ר־תָּאג', טוֹבָה”. כְּשֶׁשָּׁמַע
הַמֶּלֶךְ סַבּוּר אֶת שֵׁם בִּתּוֹ נָפַל מִתְעַלֵּף. הִזְלִיפוּ עָלָיו
מֵי־וְרָדִים וְהִתְעוֹרֵר וְקָרָא לְטוּמָאן וְאָמַר לוֹ: “גֵּשׁ אֵלַי
וּבַשְׂרֵנִי”. נִגַּשׁ וּבֵאֵר לוֹ בִפְרָטִים מַה שֶּׁאֵרַע לַנְּסִיכָה
פַכְ’ר־תָּאג‘. כְּשֶׁשָּׁמַע הַמֶּלֶךְ דְּבָרִים אֵלֶּה, סָפַק כַּפָּיו
וְאָמַר: ""הוֹי מִסְכֵּנָה, הוֹי פַכְ’ר־תָּאג’"". צִוָּה לָתֵת לְטוּמָאן
עֲשֶׂרֶת אֲלָפִים דִּינָר, וְהֶעֱנִיק לוֹ אֶת מְדִינַת אִסְפַהַן
וּמְחוֹזָהּ. קָרָא לְאֶמִירָיו וְאָמַר: “רִכְבוּ כֻלְּכֶם שֶׁנְּקַבֵּל
פְּנֵי הַנְּסִיכָה פַכְ’ר־תָּאג'”. נִכְנַס רֹאשׁ־הַסָּרִיסִים וְהוֹדִיעַ
לְאִמָּהּ וּלְכָל נְשֵׁי הַהַרְמוֹן, וְשָׂמְחוּ בָזֶה. נָתְנָה אִמָּהּ
לַסָּרִיס בֶּגֶד־פְּאֵר וְנָתְנָה לוֹ אֶלֶף דִּינָר. וְשָׁמְעוּ
תוֹשָׁבֵי הַמְּדִינָה אֶת הַדָּבָר וּפֵאֲרוּ אֶת הַשְּׁוָקִים וְאֶת
הַבָּתִּים. רָכַב הַמֶּלֶךְ עִם הַפָּמַלְיָה שֶׁלּוֹ וְנָסְעוּ עַד
שֶׁרָאוּ אֶת גַרִיבּ. יָרַד הַמֶּלֶךְ סַבּוּר מֵעַל סוּסוֹ וְהָלַךְ
בָּרֶגֶל לִקְרַאת גַרִיבּ. וְיָרַד גַרִיבּ מֵעַל סוּסוֹ וְהָלַךְ
בָּרֶגֶל לִקְרָאתוֹ. חִבְּקוּ זֶה אֶת זֶה וְאָמְרוּ שָׁלוֹם אִישׁ
לְרֵעֵהוּ. גָּחַן סַבּוּר עַל יָדָיו וְנָשַׁק אוֹתָן וְהוֹדָה לוֹ
חַסְדּוֹ. נָטוּ אֶת הָאֹהָלִים מוּל הָאֹהָלִים וְנִכְנַס סַבּוּר אֶל
בִּתּוֹ. קָמָה לִכְבוֹדוֹ וְחִבְּקָה אוֹתוֹ, וְהִתְחִילָה מְסַפֶּרֶת לוֹ
מַה שֶּׁאֵרַע לָהּ, וְכֵיצַד הִצִּילָהּ גַרִיבּ מִידֵי גוּל־הֶהָרִים.
אָמַר לָהּ אָבִיהָ: “בְּחַיַּיִךְ נִשְׁבַּעְתִּי, גְּבֶרֶת הַחֵן,
שֶׁאֲנִי נוֹתֵן לוֹ מַתּוֹת עַד שֶׁאֲנִי מְשַׁקֵּעַ אוֹתוֹ בְמַתּוֹת”.
אָמְרָה לוֹ: “קָחֵהוּ לְחָתָן לְךָ אַבָּא, כְּדֵי שֶׁיְהֵא עֵזֶר לְךָ
עַל הָאוֹיְבִים, שֶׁאַמִּיץ־לֵב בַּגִּבּוֹרִים הוּא”. וְלֹא אָמְרָה
דְבָרִים אֵלֶּה אֶלָּא מִשּׁוּם שֶׁלִּבָּהּ דָּבַק בְּגַרִיבּ. אָמַר
לָהּ: “בִּתִּי, כְּלוּם אִי־אַתְּ יוֹדַעַת שֶׁהַמֶּלֶךְ כִרַד שָׁאהּ
הֵטִיל אֶת הַדִּיבָג12 וְנָתַן מֵאָה אֶלֶף דִּינָר, וְהוּא מֶלֶךְ
שִׁירָאז וּמְחוֹזוֹתֶיהָ, וְהוּא אֲדוֹן מַלְכוּת וַחֲיָלוֹת וְצָבָא?”
כְּשֶׁשָּׁמְעָה פַכְ’ר־תָּאג' אֶת דִּבְרֵי אָבִיהָ, אָמְרָה: “אַבָּא,
אֵינִי רוֹצָה בְזֶה שֶׁהִזְכַּרְתָּ לִי שְׁמוֹ. וְאִם אַתָּה
מַכְרִיחֵנִי לְזֶה שֶׁאֵינִי רוֹצָה, אֲנִי הוֹרֶגֶת עַצְמִי”. יָצָא
הַמֶּלֶךְ וְשָׂם פָּנָיו אֶל גַרִיבּ. קָם לִקְרָאתוֹ וְיָשַׁב סַבּוּר,
וְלֹא שָׂבְעוּ עֵינָיו מֵהַבִּיט אֶל גַרִיבּ וְאָמַר בְּלִבּוֹ: “אָכֵן
הַצְּדָקָה לְבִתִּי שֶׁאַהֲבָה בְדוּאִי זֶה”. הֵבִיאוּ אֶת הָאֹכֶל
וְאָכְלוּ וְלָנוּ. הִשְׁכִּימוּ בַבֹּקֶר וְנָסְעוּ עַד שֶׁהִגִּיעוּ
לָעִיר. נִכְנְסוּ הַמֶּלֶךְ וְגַרִיבּ מִשְׁוָרָה לְיַד מִשְׁוָרָה,
צְמוּדִים. וְהָיָה לָהֶם יוֹם גָּדוֹל. וְנִכְנְסָה פַכְ’ר־תָּאג'
לְאַרְמוֹנָהּ וּמְקוֹם כְּבוֹדָהּ. קִבְּלוּ אֶת פָּנֶיהָ אִמָּהּ
וְנַעֲרוֹתֶיהָ, וְעָרְכוּ שִׂמְחָה וּקְרִיאוֹת גִּיל. יָשַׁב הַמֶּלֶךְ
סַבּוּר עַל כִּסֵּא13 מַלְכוּתוֹ וְהוֹשִׁיב אֶת גַרִיבּ לִימִינוֹ,
וְעָמְדוּ הַמְּלָכִים וְשׁוֹמְרֵי־הַסַּף וְהָאֶמִירִים וְהַנְּצִיבִים
וְהַמִּשְׁנִים מִיָּמִין וּמִשְּׂמֹאל, וּבֵרְכוּ אֶת הַמֶּלֶךְ לְשׁוּב
בִּתּוֹ בִשָׁלוֹם. אָמַר הַמֶּלֶךְ לְרַבֵּי־מַלְכוּתוֹ: “כָּל מִי
שֶׁאוֹהֵב אוֹתִי יִתֵּן בֶּגֶד־פְּאֵר לְגַרִיבּ”. נָפְלוּ עָלָיו
בִּגְדֵי־פְאֵר כַּגֶּשֶׁם. וְעָמַד עִמּוֹ גַרִיבּ מִתְאָרֵחַ עֲשָׂרָה
יָמִים. אַחַר־כָּךְ בִּקֵּשׁ לִנְסֹעַ. נָתַן לוֹ הַמֶּלֶךְ בֶּגֶד פְּאֵר
וְנִשְׁבַּע בְּדָתוֹ, שֶׁלֹּא יִסַּע אֶלָּא אַחֲרֵי חֹדֶשׁ"". אָמַר לוֹ:
“הַמֶּלֶךְ, הִנֵּה אֵרַשְׂתִּי לִי נַעֲרָה מִבְּנוֹת הָעַרְבִים,
וּרְצוֹנִי לָבוֹא אֵלֶיהָ”. אָמַר לוֹ הַמֶּלֶךְ: “מִי מִן הַשְּׁתַּיִם
יָפָה יוֹתֵר, אֲרוּסָתְךָ אוֹ פַכְ’ר־תָּאג'?” אָמַר לוֹ: “מֶלֶךְ
הַדּוֹר, הֵיכָן הוּא הָעֶבֶד לְעֻמַּת הָאָדוֹן?” אָמַר לוֹ הַמֶּלֶךְ:
“פַכְ’ר־תָּאג' נִהְיְתָה לְשִׁפְחָה לְךָ שֶׁכֵּן אַתָּה הוּא
שֶׁהִצַּלְתָּ אוֹתָהּ מִצִפָּרְנֵי הַגוּל. וְאֵין לָהּ בַּעַל
זוּלָתְךָ”. קָם גַרִיבּ וְנָשַׁק אֶת הָאָרֶץ וְאָמַר: “מֶלֶךְ הַדּוֹר,
אַתָּה מֶלֶךְ וַאֲנִי אִישׁ עָנִי, וְיִתָּכֵן מְאֹד שֶׁתְּבַקֵּשׁ מֹהַר
כָּבֵד”. אָמַר לוֹ הַמֶּלֶךְ סַבּוּר: “בְּנִי, דַּע שֶׁהַמֶּלֶךְ כִרַד
שָׁאהּ אֲדוֹן שִׁירָאז וּמְחוֹזוֹתֶיהָ בִּקֵּשׁ לָשֵׂאת אוֹתָהּ לוֹ
לְאִשָּׁה, וְקָצַב לָהּ מֵאָה אֶלֶף דִּינָר, וַאֲנִי כְבָר בְּחַרְתִּיךָ
מִכָּל יֶתֶר הָאֲנָשִׁים כֻּלָּם, וּכְבָר שַׂמְתִּיךָ לְחֶרֶב
מַמְלַכְתִּי וּתְרִיס נִקְמָתִי”. פָּנָה אֶל נִכְבַּדֵּי עַמּוֹ וְאָמַר:
“הָעִידוּ עָלַי שֶׁהִשֵּׂאתִי אֶת בִּתִּי פַכְ’ר־תָּאג' לִבְנִי
גַרִיבּ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ
רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ מֵאוֹת וּשְׁלשִׁים
וְאַרְבָּעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
סַבּוּר אָמַר לְנִכְבַּדֵי עַמּוֹ: “הָעִידוּ עָלַי שֶׁהִשֵּׂאתִי אֶת
בִּתִּי פַכְ’ר־תָּאג' לִבְנִי גַרִיבּ”. בְּאוֹתָהּ שָׁעָה תָּקַע לוֹ
כַפּוֹ וְהָיְתָה אִשְׁתּוֹ. אָמַר לוֹ גַרִיבּ: “הַתְנֵה עָלַי מֹהַר
שֶׁאֲבִיאֶנּוּ לְךָ, שֶׁכֵּן אֶצְלִי בְּמִבְצַר צָאצָא מָמוֹן
וְאוֹצְרוֹת אֵין מִסְפָּר”. אָמַר לוֹ סַבּוּר: “בְּנִי, אֵינִי מְבַקֵּשׁ
מִמְּךָ לֹא מָמוֹן וְלֹא אוֹצָרוֹת, וְאֵינִי נוֹטֵל בְּמָהֳרָהּ אֶלָּא
אֶת רֹאשׁוֹ שֶׁל אַלְגַ’מַרְקָאן מֶלֶךְ אַלדַּשְׁתְּ14 וּמְדִינַת
אַלאַהְוָאז”.15 אָמַר לוֹ: “מֶלֶךְ הַדּוֹר, אֲנִי אֵלֵךְ וְאָבִיא אֶת
אֲנָשַׁי וְאֵצֵא נֶגֶד הָאוֹיֵב וְאַחֲרִיב מִשְׁכְּנוֹתָיו”. אֵחֵל לוֹ
הַמֶּלֶךְ שָׂכָר־טוֹב, וְנִפְטְרוּ הָאֲנָשִׁים וּגְדוֹלֵי הַמַּלְכוּת
לְבֵיתָם. וְהָיָה הַמֶּלֶךְ חוֹשֵׁב, שֶׁאִם גַרִיבּ שָׂם פָּנָיו אֶל
אַלגַ’מַרְקָאן מֶלֶךְ אַלדַּשְׁתְּ אֵינוֹ חוֹזֵר עוֹד לְעוֹלָם.
כְּשֶׁהִגִּיעַ הַבֹּקֶר רָכַב הַמֶּלֶךְ וְרָכַב גַרִיבּ וְצִוָּה אֶת
הַצָּבָא לִרְכֹּב, וְרָכְבוּ וְיָרְדוּ אֶל מִגְרַשׁ־הַמֵּרוּץ
וְהַתַּחֲרוּת. אָמַר לָהֶם הַמֶּלֶךְ: “צַחֲקוּ בָרְמָחִים וְשַׂמְּחוּ
אֶת לִבִּי”. שִׂחֲקוּ גִּבּוֹרֵי הַפַּרְסִים בֵּינֵיהֶם. אָמַר גַרִיבּ:
“מֶלֶךְ הַדּוֹר, רְצוֹנִי לְשַׂחֵק עִם פָּרָשֵׁי הַפַּרְסִים בִּתְנָאי”.
אָמַר לוֹ הַמֶּלֶךְ: “וּמַה הוּא הַתְּנָאי שֶׁלְּךְ?” אָמַר לוֹ:
“אֶלְבַּשׁ בֶּגֶד דַּק עַל גּוּפִי וְאֶטֹּל רֹמַח בְּלִי חֹד וְאָשִׁית
עָלָיו מַטְלִית טְבוּלָה בְכַרְכֹּם וְיֵצֵא לְהִלָּחֵם אִתִּי כָּל
אַמִּיץ־לֵב וְגִבּוֹר, שֶׁרָמְחוֹ עִם חֹד, וְאִם הוּא מְנַצְּחֵנִי,
אֲנִי נוֹתֵן לוֹ אֶת עַצְמִי וְאִם אֲנִי מְנַצֵּחַ אוֹתוֹ, אֶתְוֶה לוֹ
תָו עַל חָזֵהוּ וְיֵצֵא מִמִּגְרַשׁ־הַתַּחֲרוּת”. קָרָא הַמֶּלֶךְ
לִמְפַקֵּד הַחַיִל שֶׁיַּגִּישׁ אֶת גִּבּוֹרֵי הַפַּרְסִים. בָּחַר אֶלֶף
וּמָאתַיִם מִגִּבּוֹרֵי הַפַּרְסִים וּבָחַר בַּגִּבּוֹרִים בָּהֶם
וְאַמִּיצֵי־הַלֵּב, וְאָמַר לָהֶם הַמֶּלֶךְ בִּלְשׁוֹן פַּרְסִית: “כָּל
מִי שֶׁהוֹרֵג בְּדוּאִי זֶה, יְבַקֵּשׁ מִמֶּנִּי כָּל אֲשֶׁר יְבַקֵּשׁ
עַד שֶׁאֲרַצֶּנּוּ”. הִתְחָרוּ עִם גַרִיבּ וְתָקְפוּ אוֹתוֹ
וְנִתְגַּלְּתָה הָאֱמֶת לְעֻמַּת הַשֶּׁקֶר, וְהַמַּאֲמָץ בְּשִׁקּוּל
דַּעַת לְעֻמַּת הַמַּהֲתַלּוֹת, וְאָמַר: “נִשְׁעָן אֲנִי עַל אַללָּהּ
אֱלֹהֵי אַבְרָהָם יְדִיד־יָהּ שֶׁהוּא כֹל יָכֹל, אֲשֶׁר לֹא יִסָּתֵר
מִפָּנָיו כְּלוּם וְהוּא הָאֶחָד הַכּוֹבֵשׁ כֹּל וְלֹא יַשִּׂיגוּהוּ
הַמֶּבָּטִים”. יָצָא לִקְרָאתוֹ לְדוּ־קְרָב עֲנָק מִגִּבּוֹרֵי
הַפַּרְסִים. לֹא נָתַן לוֹ שְׁהוּת לַעֲמֹד הָכֵן לְפָנָיו עַד שֶׁהִתְוָה
עָלָיו תָּו וּמִלֵּא אֶת חָזֵהוּ בְכַרְכֹּם, וּכְשֶׁהִפְנָה לָנוּס
הִכָּהוּ בָּרֹמַח עַל עָרְפּוֹ וְנָפַל לָאָרֶץ. נָשְׂאוּ אוֹתוֹ נְעָרָיו
מִמִּגְרַשׁ־הַתַּחֲרוּת וְיָצָא לִקְרָאתוֹ שֵׁנִי לְדוּ־קְרָב, וְהִתְוָה
עָלָיו תָּו, וּשְׁלִישִׁי וּרְבִיעִי וַחֲמִישִׁי. וְלֹא פָסְקוּ לָצֵאת
לִקְרָאתוֹ לְדוּ־קְרָב גִּבּוֹר אַחֲרֵי גִּבּוֹר עַד שֶׁהִתְוָה תָו עַל
כֻּלָּם, וְנָתַן לוֹ אֱלֹהִים יִתְעַלֶּה תְּשׁוּעָה עֲלֵיהֶם וְיָצְאוּ
מִמִּגְרַשׁ־הַתַּחֲרוּת. הִגִּישׁ לָהֶם אֹכֶל וְאָכְלוּ וְהֵבִיאוּ
מַשְׁקֶה וְשָׁתוּ. שָׁתָה גַרִיבּ וְנִשְׁתַּבְּשָׁה דַעְתּוֹ. קָם
לַעֲשׂוֹת צְרָכָיו וּבִקֵּשׁ לַחֲזֹר. תָּעָה וְנִכְנַס לְאַרְמוֹן
פַכְ’ר־תָּאג'. כְּשֶׁרָאֲתָה אוֹתוֹ יָצְאָה מִכֵּלֶיהָ וְקָרְאָה אֶל
נַעֲרוֹתֶיהָ וְאָמְרָה לָהֶן: “לֵכְנָה לִמְקוֹמוֹתֵיכֶן”. נִתְפַּזְּרוּ
וּפָנוּ לִמְקוֹמוֹתֵיהֶן. קָמָה וְנָשְׁקָה אֶת יָדָיו וְאָמְרָה:
“בָּרוּךְ בּוֹאֲךָ אֲדוֹנִי, שֶׁשִּׁחְרֵר אוֹתִי מִן הַגוּל. שִׁפְחָתְךָ
אֲנִי לְעוֹלָם”. תָּפְסָה בְיָדוֹ וְחִבְּקָה אוֹתוֹ וְלָן אֶצְלָהּ עַד
לַבֹּקֶר.
זֶהוּ מַה שֶּׁאֵרַע כְּשֶׁהַמֶּלֶךְ חוֹשֵׁב שֶׁהָלַךְ לוֹ.
כְּשֶׁהִגִּיעַ הַבֹּקֶר נִכְנַס אֶל הַמֶּלֶךְ. קָם לִקְרָאתוֹ וְהוֹשִׁיב
אוֹתוֹ לְצִדּוֹ. אַחַר־כָּךְ נִכְנְסוּ הַמְּלָכִים וְנָשְׁקוּ אֶת
הָאָרֶץ וְעָמְדוּ לְיָמִין וְלִשְׂמֹאל, וְהָיוּ מְשׂוֹחֲחִים בִּדְבַר
אֹמֶץ־הַלֵּב וְאוֹמְרִים: “יִשְׁתַּבַּח זֶה שֶׁחָלַק לוֹ אֹמֶץ־לֵב
לַמְרוֹת צְעִירוּתוֹ לְיָמִים”. וַעֲדַיִן הֵם בְּתוֹךְ דִּבְרֵיהֶם
כְּשֶׁרָאוּ מֵחַלּוֹן הָאַרְמוֹן אֲבַק סוּסִים קָרֵב וּבָא. צָעַק
הַמֶּלֶךְ עַל הָרָצִים הַמְּהִירִים: “אוֹי לָכֶם, הָבִיאוּ לִי יְדִיעָה
עַל דְּבַר אָבָק זֶה”. נָסַע פָּרָשׁ מֵהֶם עַד שֶׁנִּתְפַּזֵּר הָאָבָק
וְחָזַר וְאָמַר: “הַמֶּלֶךְ, מָצָאנוּ תַחַת הָאָבָק מֵאָה פָּרָשׁ
מִפָּרְשֵׁי הָאֶמִיר שֶׁלָּהֶם, סַהִים אַללֵּיל שְׁמוֹ”. כְּשֶׁשָּׁמַע
גַרִיבּ דְּבָרִים אֵלֶּה, אָמַר: “אֲדוֹנִי, אָחִי הוּא שֶׁשְּׁלַחְתִּיו
לְשֵׁם צֹרֶךְ, וְיוֹצֵא אֲנִי לְפָגְשׁוֹ”. רָכַב בְּתוֹךְ אֲנָשָׁיו
מֵאֵת הַפָּרָשִׁים מִבְּנֵי־קַחְטָאן וְרָכְבוּ עִמּוֹ מֵאָה מִן
הַפַּרְסִים וְנָסַע בְּתַהֲלוּכָה נֶהְדָּרָה – וְאֵין הָדָר אֶלָּא
לֵאלֹהִים – וְלֹא פָסַק מִנְּסֹעַ עַד שֶׁהִגִּיעַ אֵלָיו. יָרְדוּ
שְׁנֵיהֶם מֵעַל סוּסֵיהֶם וְהָלְכוּ בָרֶגֶל וְחִבְּקוּ זֶה אֶת זֶה.
וְאַחַר־כָּךְ רָכְבוּ. אָמַר גַרִיבּ: “אָחִי, כְּלוּם הוֹבַלְתָּ אֶת
אֲנָשֶׁיךָ אֶל מִבְצַר צָאצָא וְעֵמֶק־הַפְּרָחִים?” אָמַר לוֹ: “אָחִי,
הִנֵּה הַכֶּלֶב הַבּוֹגֵד, כְּשֶׁשָּׁמַע שֶׁכָּבַשְׁתָּ אֶת מִבְצַר
גוּל־הֶהָרִים, נִתְוַסֵּף בּוֹ הַמֵּאוּס וְאָמַר: “אִם אֵינִי נוֹסֵעַ
מֵחֲצֵרוֹת אֵלֶּה, הֲרֵי גַרִיבּ בָּא וְנוֹטֵל בִּתִּי מַהְדִיָּה
מִבְּלִי מֹהַר וּמַתָּן”. לָקַח אֶת בִּתּוֹ וְלָקַח אֶת אֲנָשָׁיו
וּבְנֵי בֵיתוֹ וּרְכוּשׁוֹ וְשָׂם פָּנָיו לְאֶרֶץ עִרָאק וְנִכְנַס
לָעִיר כּוּפָה וּבִקֵּשׁ לוֹ חָסוּת שֶׁל הַמֶּלֶךְ עַגִ’יבּ, וְהוּא
דוֹרֵשׁ מֵאִתּוֹ שֶׁיִּתֵּן לוֹ אֶת בִּתּוֹ מַהְדִיָּה”. כְּשֶׁשָּׁמַע
גַרִיבּ אֶת דִּבְרֵי אָחִיו סַהִים אַללֵּיל כִּמְעַט יָצְאָה נִשְׁמָתוֹ
מֵרֹגֶז, וְאָמַר: “נִשְׁבָּע אֲנִי בַאֲמִתּוּת דַּת הָאִסְלָאם, דַּת
יְדִיד־יָהּ אַבְרָהָם וּבָאָדוֹן הָעֶלְיוֹן שֶׁהוֹלֵךְ אֲנִי לְאֶרֶץ
עִרָאק וּמְעוֹרֵר שָׁם מִלְחָמָה בִּמְלֹא תָקְפָּהּ”. נִכְנַס לָעִיר
וְעָלוּ הוּא וְאָחִיו סַהִים אַללֵּיל לְאַרְמוֹן הַמֶּלֶךְ וְנָשְׁקוּ
אֶת הָאֶרֶץ. קָם הַמֶּלֶךְ וְנָתַן שָׁלוֹם לְסַהִים. הִגִּיד גַרִיבּ
לַמֶּלֶךְ מַה שֶּׁאֵרַע. צִוָּה לִמְסֹר לְיָדוֹ עֲשָׂרָה
מְפַקְּדֵי־צָבָא, עִם כָּל מְפַקֵּד עֲשֶׂרֶת אֲלָפִים פָּרָשִׁים
מֵאַמִּיצֵי־הַלֵּב שֶׁבָּעַרְבִים וּבַפַּרְסִים. צִיְּדוּ אֶת עַצְמָם
בִּשְׁלשָׁה יָמִים, וְיָצָא גַרִיבּ לְדַרְכּוֹ וְנָסַע עַד שֶׁהִגִּיעַ
לְמִבְצַר צָאצָא. יָצָא לִקְרָאתוֹ גוּל־הֶהָרִים וּבָנָיו וְקִבְּלוּ אֶת
פָּנָיו. יָרְדוּ סַעְדָּאן וּבָנָיו מֵעַל סוּסֵיהֶם וְהָלְכוּ בָרֶגֶל
וְנָשְׁקוּ אֶת כַּפּוֹת רַגְלָיו בְּתוֹךְ הַמִּשְׁוָרוֹת. סִפֵּר
לְגוּל־הֶהָרִים מַה שֶּׁקָּרָה. אָמַר לוֹ סַעְדָּאן: “אֲדוֹנִי, שֵׁב
בְּמִבְצָרְךָ וַאֲנִי אֵלֵךְ עִם בָּנַי וּגְדוּדַי לְמֵעֵבֶר עִרָאק
וְאַחֲרִיב אֶת עִיר הַבִּירָה וְאָבִיא אֶת כָּל חֵילוֹתֶיהָ כְּפוּתִים
לְפָנֶיךָ בַּכְּבָלִים הַחֲזָקִים בְּיוֹתֵר”. הוֹדָה לוֹ וְאָמַר:
“סַעְדָּאן, נֵלֵךְ כֻּלָּנוּ”. הִצְטַיֵּד וְעָשָׂה מַה שֶּׁצִּוָּה
עָלָיו, וְהָלְכוּ כֻלָּם וְעָזְבוּ בַמִּבְצָר אֶלֶף פָּרָשִׁים לִשְׁמֹר
עָלָיו. וְנָסְעוּ וּמְגַמַּת פְּנֵיהֶם עִרָאק.
זֶהוּ מַה שֶּׁהָיָה מֵעִנְיַן גַרִיבּ. וְאוּלָם בַּאֲשֶׁר לְמִרְדָּאס,
הִנֵּה נָסַע עִם אֲנָשָׁיו עַד שֶׁהִגִּיעַ לְאֶרֶץ עִרָאק, וְלָקַח
עִמּוֹ מַתָּנָה יָפָה וְהוֹלִיךְ אוֹתָהּ אֶל כּוּפָה וְהֵבִיא אוֹתָהּ
לִפְנֵי עַגִ’יבּ. נָשַׁק אֶת הָאָרֶץ וּבֵרַךְ אוֹתוֹ בְּבִרְכַּת
הַמְּלָכִים וְאָמַר לוֹ: “אֲדוֹנִי, הִנֵּה בָאתִי לַחֲסוֹת בְּךָ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה16 מִן הַשִּׂיחָה שֶׁנִּתְּנָה לָהּ
רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ מֵאוֹת וּשְׁלשִׁים
וַחֲמִשָּׁה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁמִּרְדָּאס,
כְּשֶׁעָמַד לִפְנֵי עַגִ’יבּ, אָמַר לוֹ: “בָּאתִי לַחֲסוֹת בְּךָ”. אָמַר
לוֹ: “מִי עָשַׁק אוֹתְךָ שֶׁתֶּחֱסֶה בִּי מִפָּנָיו. וְלוּ גַם הָיָה זֶה
סַבּוּר מֶלֶךְ הַפַּרְסִים וְהַתֻּרְכִּים וְאַלדַּיְלָמִים?” אָמַר לוֹ
מִרְדָּאס: “מֶלֶךְ הַדּוֹר, לֹא עֲשָׁקַנִי אֶלָּא נַעַר שֶׁגִּדַּלְתִּיו
בְּחֵיקִי. וּכְבָר מְצָאתִיו בְּחֵיק אִמּוֹ בְעֵמֶק, וְנָשָׂאתִי אֶת
אִמּוֹ לְאִשָּׁה וְיַלְדָה לִי בֵן, וְקָרָאתִי שְׁמוֹ סַהִים אַללֵּיל.
וּבְנָהּ שְׁמוֹ גַרִיבּ. וְגָדַל בְּחֵיקִי, וְיָצָא הַנַּעַר רַעַם
שׂוֹרֵף וְאָסוֹן עָצוּם, וְהָרַג אֶת אַלְחַמַל17 נְשִׂיא בְּנֵי
נַבְּהָאן, וְכִלָּה אֶת הָאֲנָשִׁים, וְהִדְבִּיר תַּחְתָּיו אֶת
הַפָּרָשִׁים. וְאֶצְלִי בַת אֲשֶׁר לֹא תִצְלַח אֶלָּא לְךָ, וּכְבָר
בִּקֵּשׁ אוֹתָהּ מִמֶּנִּי, וְדָרַשְׁתִּי מִמֶּנּוּ אֶת רֹאשׁוֹ שֶׁל
גוּל־הֶהָרִים. נָסַע אֵלָיו וְנִלְחַם בּוֹ בְדוּ־קְרָב וְלָקַח אוֹתוֹ
בַּשְּׁבִי, וְהָיָה בְתוֹךְ כְּלָל אֲנָשָׁיו. וְשָׁמַעְתִּי שֶׁהוּא
הִתְאַסְלֵם, וְהִתְחִיל קוֹרֵא אֶת בְּנֵי־הָאָדָם אֶל דָּתוֹ, וְהִצִּיל
אֶת בַּת סַבּוּר מִן הַגוּל וְכָבַשׁ אֶת מִבְצַר צָאצָא בֶּן שִׁית בֶּן
שַׁדָּאד בֶּן עָאד, וּבוֹ אוֹצְרוֹת הַקַּדְמוֹנִים וְהָאַחֲרוֹנִים
וְגִנְזַכֵּי אֵלֶּה שֶׁקָּמוּ לְפָנִים. וּכְבָר נָסַע לְלַוּוֹת אֶת בַּת
סַבּוּר וְלֹא יַחֲזֹר אֶלָּא עִם הוֹן הַפַּרְסִים”. כְּשֶׁשָּׁמַע
עַגִ’יבּ אֶת דִּבְרֵי מִרְדָּאס, נַעֲשָׂה צִבְעוֹ צָהֹב וְנִשְׁתַּנָּה
מַרְאֵהוּ, וְהָיָה בָרִי לוֹ שֶׁהוּא נִשְׁמָד, וְאָמַר: “מִרְדָּאס,
אִמּוֹ שֶׁל נַעַר זֶה אֶצְלְךָ הִיא אוֹ אֶצְלוֹ?” אָמַר לוֹ: “אֶצְלִי
בְּאָהֳלַי”. אָמַר לוֹ: “וּמַה שְּׁמָהּ?” אָמַר לוֹ: “שְׁמָהּ נֻצְרָה”.
אָמַר לוֹ: “הִיא זֹאת הִיא”, וְשָׁלַח לְהָבִיא אוֹתָהּ לְפָנָיו.
הִסְתַּכֵּל בָּהּ עַגִ’יבּ וְהִכִּירָהּ וְאָמַר לָהּ: “אֲרוּרָה, הֵיכָן
הֵם שְׁנֵי הָעֲבָדִים שֶׁשָּׁלַחְתִּי אוֹתָם אִתֵּךְ?” אָמְרָה לוֹ:
“הָרְגוּ אִישׁ אֶת אָחִיו בִּגְלָלִי”. שָׁלַף חַרְבּוֹ וְהִכָּה אוֹתָהּ
וְשִׁסַּע אוֹתָהּ לִשְׁנַיִם. גְּרָרוּהָ וְהִשְׁלִיכוּהָ. נִכְנְסוּ
בְתוֹךְ לִבּוֹ הִרְהוּרִים רָעִים, וְאָמַר: “מִרְדָּאס, הַשֵּׂא לִי אֶת
בִּתְּךָ”. אָמַר לוֹ מִרְדָּאס: “הֲרֵי הִיא כְאַחַת אַמְהוֹתֶיךָ.
וּכְבָר הִשֵּׂאתִי אוֹתָהּ לְךָ, וַאֲנִי עַבְדְּךָ”. אָמַר לוֹ:
“רְצוֹנִי לִרְאוֹת אֶת בֶּן־הַפְּרוּצָה הַזֶּה אֶת גַרִיבּ שֶׁאַשְׁמִיד
אוֹתוֹ, וְאֶתֵּן לוֹ לִטְעֹם כָּל מִינֵי יִסּוּרִים”. צִוָּה לָתֵת
לְמִרְדָּאס שְׁלשִׁים אֶלֶף דִּינָר מֹהַר בִּתּוֹ וּמֵאָה גְזָרוֹת שֶׁל
מֶשִׁי אֲרוּגוֹת בְּזֵר זָהָב סָבִיב וּרְקוּמוֹת וּמֵאָה אֲרִיגִים
אֲשֶׁר זֵר לָהֶם סָבִיב וּמִטְפָּחוֹת וַעֲנָקִים שֶׁל זָהָב. יָצָא
מִרְדָּאס עִם מֹהַר עָצוּם זֶה, וְשָׁקַד לְהָכִין צָרְכֵי חֲתוּנָתָהּ
שֶׁל מַהְדִיָּה.
זֶהוּ מַה שֶּׁאֵרַע לְאֵלֶּה. וְאוּלָם בַּאֲשֶׁר לְגַרִיבּ, הִנֵּה נָסַע
עַד שֶׁהִגִּיעַ לְאַלְגַ’זִירָה,18 וְהִיא קְצֵה אֶרֶץ עִרָאק, וְהִיא
עִיר בְּצוּרָה וְשַׂגִּיבָה. צִוָּה גַרִיבּ לַחֲנוֹת עָלֶיהָ.
כְּשֶׁרָאוּ תוֹשָׁבֵי הָעִיר אֶת חֲנִיַּת הַצָּבָא לְיָדָם, נָעֲלוּ אֶת
הַשְּׁעָרִים וּבִצְּרוּ אֶת הַחוֹמוֹת וְעָלוּ אֶל הַמֶּלֶךְ וְהוֹדִיעוּ
לוֹ. הִסְתַּכֵּל מֵעַל מִצְפּוֹת הָאַרְמוֹן וּמָצָא צָבָא עָצוּם
וְכֻלָּם פַּרְסִים. אָמַר: “אֲנָשִׁים, מַה מְבַקְּשִׁים פַּרְסִים
אֵלֶּה?” אָמְרוּ לוֹ: “אֵין אָנוּ יוֹדְעִים”. וְהָיָה שֵׁם הַמֶּלֶךְ
אַלדָּאמִג,19 עַל שׁוּם זֶה שֶׁהָיָה הוֹדֵף אֶת הָאוֹיְבִים בִּשְׂדֵה
מַעֲרֶכֶת הַקְּרָב. וְהָיָה בְתוֹךְ כְּלַל עוֹזְרָיו אִישׁ
גִּבּוֹר־חַיִל, כְּאִלּוּ הוּא אֲבוּקַת לֶהָבָה, סַבְּעֻ אלְקִפָאר20
קָרָא לוֹ הַמֶּלֶךְ וְאָמַר לוֹ: “לֵךְ אֶל צָבָא זֶה וּרְאֵה מָה
עִנְיָנָם, וּמָה הֵם מְבַקְּשִׁים וַחֲזֹר מַהֵר”. יָצָא סַבְּעֻ
אלְקִפָאר, כְּאִלּוּ הָיָה רוּחַ בְּנָסְעוֹ, עַד שֶׁהִגִּיעַ אֶל אָהֳלֵי
גַרִיבּ. בָּאָה לִקְרָאתוֹ חֲבוּרָה מִן הָעַרְבִים וְאָמְרוּ לוֹ: “מִי
אַתָּה, וּמַה תְּבַקֵּשׁ?” אָמַר: “צִיר אֲנִי וְשָׁלִיחַ מֵאֵת אֲדוֹן
הָעִיר אֶל אֲדוֹנֶיךָ”. לָקְחוּ אוֹתוֹ וּפָרְצוּ עִמּוֹ דֶרֶךְ בֵּין
הָאֹהָלִים וּבֵין הַבִּיתָנִים וְהַדְּגָלִים עַד שֶׁהִגִּיעוּ עִמּוֹ
לָאֹהֶל הַמַּלְכוּתִי שֶׁל גַרִיבּ. נִכְנְסוּ אֶל גַרִיבּ וְהוֹדִיעוּ
לוֹ עַל אוֹדוֹתָיו. אָמַר לָהֶם: “הָבִיאוּ אוֹתוֹ אֵלַי”. כְּשֶׁנִּכְנַס
נָשַׁק אֶת הָאָרֶץ וּבֵרְכוֹ בְּקִיּוּם עֻזּוֹ לָעַד וַאֲרִיכוּת יָמִים.
אָמַר לוֹ גַרִיבּ: “מַה חֶפְצֶךָ?” אָמַר לוֹ: “שְׁלִיחַ אֲדוֹן מְדִינַת
אַלְגַ’זִירָה אֲנִי, וְהוּא אַלדָּאמִג אָחִיו שֶׁל הַמֶּלֶךְ כֻּנְדָמִר
אֲדוֹן מְדִינַת אַלְכּוּפָה וְאֶרֶץ עִרָאק”. כְּשֶׁשָּׁמַע גַרִיבּ אֶת
דִּבְרֵי הַשָּׁלִיחַ, יָרְדוּ דִמְעוֹתָיו זְרָמִים וְהִסְתַּכֵּל
בַּשָּׁלִיחַ וְאָמַר לוֹ: “מַה שְּׁמֶךָ?” אָמַר לוֹ: “שְׁמִי סַבְּעֻ
אלְקִפָאר”. אָמַר לוֹ: ""לֵךְ אֶל אֲדוֹנֶיךָ וֶאֱמֹר לוֹ: “אֲדוֹן
אֹהָלִים אֵלֶּה שְׁמוֹ גַרִיבּ בֶּן כֻּנְדָמִר אֲדוֹן אַלְכּוּפָה
שֶׁהָרַג אוֹתוֹ בְנוֹ, וּכְבָר בָּא לִנְקֹם נִקְמַת דְּמֵי אָבִיו
מֵעַגִ’יבּ הַכֶּלֶב הַבּוֹגֵד”. יָצָא הַשָּׁלִיחַ עַד שֶׁהִגִּיעַ אֶל
הַמֶּלֶךְ אַלדָּאמִג וְהוּא שָׂמֵחַ. נָשַׁק אֶת הָאָרֶץ וְאָמַר לוֹ
הַמֶּלֶךְ: “מַה מֵּאַחֲרֶיךָ סַבְּעֻ אלְקִפָאר?” אָמַר לוֹ: “אֲדוֹנִי,
הִנֵּה אֲדוֹן צָבָא זֶה אֲחִי־אָבִיךָ הוּא”, וְסִפֵּר לוֹ אֶת כָּל
הַדְּבָרִים. דִּמָּה שֶׁהוּא בַחֲלוֹם וְאָמַר לוֹ: “הוֹי סַבְּעֻ
אלְקִפָאר”. אָמַר לוֹ: “כֵּן, הַמֶּלֶךְ”. אָמַר לוֹ: “כְּלוּם אֱמֶת הוּא
מַה שֶּׁאָמַרְתָּ?” אָמַר לוֹ: “חֵי־רֹאשְׁךָ שֶׁאֱמֶת הוּא”. בְּאוֹתָהּ
שָׁעָה צִוָּה אֶת נִכְבְּדֵי אֲנָשָׁיו לִרְכֹּב, וְרָכְבוּ וְרָכַב
הַמֶּלֶךְ וְנָסְעוּ עַד שֶׁהִגִּיעוּ אֶל הָאֹהָלִים. כְּשֶׁנּוֹדַע
לְגַרִיבּ שֶׁהַמֶּלֶךְ אַלדִּמָאג, בָּא יָצָא לִקְרָאתוֹ. נִפְגְּשׁוּ
וְחִבְּקוּ זֶה אֶת זֶה הַשְּׁנַיִם וְנָתְנוּ שָׁלוֹם אִישׁ לְאָחִיו,
וְחָזַר גַרִיבּ עִם הַמֶּלֶךְ אֶל הָאֹהָלִים וְיָשְׁבוּ
בְּמוֹשְׁבוֹת־הַכָּבוֹד. שָׂמַח אַלדִּמָאג בְּגַרִיבּ בֶּן אָחִיו.
פָּנָה הַמֶּלֶךְ אַלדִּמָאג אֶל גַרִיבּ וְאָמַר לוֹ: “יָגוֹן בְּלִבִּי
בִּגְלַל נִקְמַת־דַּם אָבִיךָ, אַךְ אֵין לִי כֹּחַ נֶגֶד הַכֶּלֶב
אָחִיךָ, מִשּׁוּם שֶׁצְּבָאוֹ רָב, וּצְבָאִי מֻעָט”. אָמַר לוֹ גַרִיבּ:
“דּוֹדִי, אֲחִי־אָבִי, הֲרֵי אֲנִי כְבָר בָּאתִי לִנְקֹם נִקְמַת־הַדָּם,
וְאָסִיר אֶת הַחֶרְפָּה וְאָשִׂים שְׁמָמָה אֶת חַצְרוֹתָיו”. אָמַר לוֹ
אַלדִּמָאג: “בֶּן אָחִי לְךָ שְׁתֵּי נִקְמוֹת־דַּם, נִקְמַת־דַּם אָבִיךָ
וְנִקְמַת־דַּם אִמֶּךָ”. אָמַר לוֹ גַרִיבּ: “מַה הוּא עִנְיַן אִמִּי?”
אָמַר לוֹ: “הָרַג אוֹתָהּ עַגִ’יבּ אָחִיךָ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁשָּׁמַע גַרִיבּ מִפִּי דוֹדוֹ, אֲחִי
אָבִיו: “אָחִיךָ עַגִ’יבּ הָרַג אֶת אִמְּךָ”, אָמַר לוֹ: “דּוֹדִי, וּמַה
סִּבַּת הֲרִיגָתָהּ?” סִפֵּר לוֹ מַה שֶּׁאֵרַע לְאִמּוֹ, וְכֵיצַד
הִשִּׂיא מִרְדָּאס אֶת בִּתּוֹ לְעַגִ’יבּ, וְשֶׁהוּא מְבַקֵּשׁ לָבוֹא
אֵלֶיהָ. כְּשֶׁשָּׁמַע גַרִיבּ אֶת דִּבְרֵי דוֹדוֹ, פָּרְחָה דַעְתּוֹ
מֵרֹאשׁוֹ וְנִתְעַלֵּף עַד שֶׁכִּמְעַט מֵת. כְּשֶׁהִתְפַּקַּח
מֵהִתְעַלְּפוּתוֹ הִזְעִיק אֶת צְבָאוֹ וְאָמַר: “רִכְבוּ”. אָמַר לוֹ
אַלדִּמָאג: “בֶּן־אָחִי, הַאֲרֵךְ רוּחֲךָ עַד שֶׁאָכִין עַצְמִי
וְאֶרְכַּב עִם אֲנָשַׁי וְאֶסַּע עִמְּךָ מִשְׁוָרָה לְיַד מִשְׁוָרָה,
צְמוּדִים”. אָמַר לוֹ: “דּוֹדִי, לֹא נִשְׁאַר בִּי אֹרֶךְ־רוּחַ.
הִצְטַיֵּד וְהַשִּׂיגֵנִי בְּאַלְכּוּפָּה”. נָסַע גַרִיבּ עַד
שֶׁהִגִּיעַ לִמְדִינַת בָּבֶל, וּכְבַר נִמְלְאוּ תוֹשָׁבֶיהָ חֲרָדָה.
וְהָיָה בְתוֹכָהּ מֶלֶךְ גַ’מַךּ שְׁמוֹ, וְהָיוּ תַחַת יָדוֹ עֶשְׂרִים
אֶלֶף פָּרָשׁ, וְנִקְבְּצוּ אֶצְלוֹ מִן הַכְּפָרִים חֲמִשִּׁים אֶלֶף
פָּרָשׁ, וְתָקְעוּ אָהֳלֵיהֶם מוּל הָעִיר בָּבֶל. כָּתַב גַרִיבּ
מִכְתָּב וּשְׁלָחוֹ אֶל שַׁלִּיט בָּבֶל, וְנָסַע הַשָּׁלִיחַ.
כְּשֶׁהִגִּיעַ אֶל הָעִיר קָרָא וְאָמַר: “שָׁלִיחַ אֲנִי”. הָלְכוּ
שׁוֹעֲרֵי הָעִיר וּפָנוּ אֶל הַמֶּלֶךְ גַ’מַךּ וְהוֹדִיעוּ לוֹ בִדְבַר
הַשָּׁלִיחַ. אָמַר לָהֶם: “הָבִיאוּ אוֹתוֹ אֵלַי”. הֵבִיאוּ אֶת
הַשָּׁלִיחַ לְפָנָיו. נָשַׁק אֶת הָאָרֶץ וּמָסַר לְגַ’מַךּ אֶת
הַמִּכְתָּב. הִתִּיר אוֹתוֹ וְּקְרָאוֹ, וּמָצָא בוֹ: “הַתְּהִלָּה
לֵאלֹהִים רִבּוֹן הָעוֹלָמִים, אֲדוֹן כָּל דָּבָר וּמְכַלְכֵּל כָּל חַי
וְהוּא הַכֹּל יָכֹל. מֵאֵת גַרִיבּ בֶּן הַמֶּלֶךְ כֻּנְדַּמִר שַׁלִּיט
עִרָאק וְאֶרֶץ אַלְכּוּפָה אֶל גַ’מַךּ. בְּשָׁעָה שֶׁיַּגִּיעַ
מִכְתָּבִי אֵלֶיךָ, אַל תְּהֵא תְשׁוּבָתְךָ אֶלָּא: “שׁוֹבְרִים אָנוּ
אֶת הַפְּסִילִים וּמְאַחֲדִים אֶת מֶלֶךְ הָעוֹלָם, יוֹצֵר אוֹר וָחשֶׁךְ
וּבוֹרֵא כֹל, וְהוּא הַכֹּל יָכֹל”. וְאִם אֵין אַתָּה עוֹשֶׂה כְּפִי
שֶׁצִּוִּיתִיךָ, אֲנִי שָׂם עָלֶיךָ אֶת הַיּוֹם הַזֶּה לַמְגֻנֶּה
שֶׁבַּיָּמִים, וְשָׁלוֹם עַל כָּל מִי שֶׁהוֹלֵךְ אַחֲרֵי
אֹרַח־הַמֵּישָׁרִים וְחוֹשֵׁשׁ לְתוֹצְאוֹת הָרָע, וְנִשְׁמָע לַמֶּלֶךְ
הָעֶלְיוֹן אֲדוֹן הָאַחֲרִית וְהָרֵאשִׁית, אֲשֶׁר בְּאָמְרוֹ לְדָבָר
“הֱוֵה”, וְהָיָה”. כְּשֶׁקָּרָא גַ’מַךּ אֶת הַמִּכְתָּב הֶאֱדִימוּ
עֵינָיו, וְהֶחֱוִירוּ פָּנָיו וְקָרָא אֶל הַשָּׁלִיחַ וְאָמַר לוֹ: ""לֵךְ
אֶל אֲדוֹנְךָ וֶאֱמֹר לוֹ: “לְמָחָר עֵת אוֹר יוֹם יִזְרַח. קְרָב
וּמַאֲבָק יִתְלַקַּח, וְיִתְגַּלֶּה מִי הוּא אֲשֶׁר יְנַצַּח”. הָלַךְ
הַשָּׁלִיחַ וְהוֹדִיעַ לְגַרִיבּ מַה שֶּׁהָיָה. צִוָּה גַרִיבּ אֶת
אֲנָשָׁיו לָגֶשֶׁת לְהִכּוֹן לַמִּלְחָמָה. וְצִוָּה גַ’מַךּ לְהַצִּיב
אֶת הָאֹהָלִים מִמּוּל אָהֳלֵי גַרִיבּ וְהוֹצִיא צָבָא רַב כַּיָּם
הָעוֹלֶה עַל גְּדוֹתָיו. וּבִלּוּ הַלַּיְלָה מִתּוֹךְ כַּוָּנָה
לְהִלָּחֵם. כְּשֶׁהֵאִיר הַבֹּקֶר רָכְבוּ שְׁתֵּי הַפְּלַגּוֹת וְעָרְכוּ
מַעַרְכוֹתֵיהֶם וְתוֹפְפוּ בַתֻּפִּים וְהֵנִיפוּ רָמְחֵיהֶם
הַמַּעֲרָכוֹת וּמִלְּאוּ אֶת הָאָרֶץ וְאֶת הַמִּדְבָּרוֹת, וְנִגְּשׁוּ
הַגִּבּוֹרִים. וְהָיָה הָרִאשׁוֹן אֲשֶׁר יָצָא לִשְׂדֵה־הַקְּרָב
וּמְקוֹם הַמִּלְחָמָה גוּל־הֶהָרִים וְעַל כִּתְפוֹ אִילָן מְעוֹרֵר
אֵימוֹת. קָרָא בֵּין שְׁתֵּי הַפְּלַגּוֹת וְאָמַר: “אֲנִי סַעְדָּאן
הַגוּל”, וְהִכְרִיז: “כְּלוּם יֵשׁ מִי שֶׁיֵּצֵא לְדוּ־קְרָב, כְּלוּם
יֵשׁ מֵהִין כֹּחוֹ רָב, אַל יָבֹא אֵלַי לֹא מִתְרַשֵּׁל וְלֹא מוּג
לֵבָב”. אַחַר־כָּךְ קָרָא לְבָנָיו: “אוֹי לָכֶם, הַבוּ עֵצִים וָאֵשׁ
שֶׁרָעֵב אֲנִי”. קָרְאוּ לְעַבְדֵיהֶם וְאָסְפוּ עֵצִים וְהִדְלִיקוּ אֵשׁ
בְּאֶמְצַע שְׂדֵה־הַמַּעֲרָכָה. וְיָצָא לִקְרָאתוֹ לְדוּ־קְרָב אִישׁ מִן
הַכּוֹפְרִים, עֲנָק מִן הָעֲנָקִים הַשַּׁחְצָנִים וְעַל כִּתְפוֹ אַלָּה
כְּמוֹ תֹרֶן שֶׁל סְפִינָה. הִתְנַפֵּל עַל סַעְדָּאן וְאָמַר: “אוֹי לְךָ
סַעְדָּאן”. כְּשֶׁשָּׁמַע אֶת דִּבְרֵי הָעֲנָק, רַע בְּעֵינָיו
הַמִּנְהָג שֶׁנָּהַג, הֵנִיף אֶת הָעֵץ, וְצָלַל הָאֲוִיר לְקוֹלוֹ,
וְהִכָּה בוֹ אֶת הָעֲנָק. בִּקֵּשׁ זֶה לִפְגֹּעַ בּוֹ בָאַלָּה, וְיָרַד
הָעֵץ בְּכָל מִשְׁקָלוֹ יַחַד עִם אַלַּת הָעֲנָק עַל מֹחוֹ, וְרִטֵּשׁ
אוֹתוֹ וְנָפַל כַּדֶּקֶל הַגָּבוֹהַּ. צָעַק סַעְדָּאן וְאָמַר
לַעֲבָדָיו: “גִּרְרוּ אֶת הָעֵגֶל הַשָּׁמֵן הַזֶּה וּצְלוּ אוֹתוֹ
מַהֵר”. מִהֲרוּ וּפָשְׁטוּ אֶת עוֹר הָעֲנָק וְצָלוּ אוֹתוֹ
וְהִגִּישׁוּהוּ לְסַעְדָּאן הַגוּל וְאָכַל אוֹתוֹ וְגָרַם עַצְמוֹתָיו.
כְּשֶׁרָאוּ הַכּוֹפְרִים מַה שֶּׁעָשָׂה סַעְדָּאן בַּחֲבֵרָם, סָמְרוּ
עוֹרוֹתֵיהֶם וְגוּפוֹתֵיהֶם, וְנֶהֶפְכוּ מַצָּבֵיהֶם וְנִשְׁתַּנָּה
מַרְאֵיהֶם, וְאָמְרוּ זֶה לָזֶה: “כָּל מִי שֶׁיּוֹצֵא אֶל גוּל זֶה הוּא
אוֹכֵל אוֹתוֹ וְגוֹרֵם אֶת עַצְמוֹתָיו, וְשׁוֹלֵל מִמֶּנּוּ נֹעַם
מַשַּׁב־רוּחַ הָעוֹלָם הַזֶּה”. נֶעֶצְרוּ מֵהִלָּחֵם שֶׁכְּבָר נִבְעֲתוּ
מִן הַגוּל וּבָנָיו. הִפְנוּ לָנוּס וּמְגַמַּת פְּנֵיהֶם לְעִירָם,
בְּאוֹתָהּ שָׁעָה קָרָא גַרִיבּ לַאֲנָשָׁיו וְאָמַר: “הֲרֵי לִפְנֵיכֶם
הַנָּסִים מְבֹהָלִים”. הִתְנַפְּלוּ הַפַּרְסִים וְהָעַרְבִים עַל מֶלֶךְ
בָּבֶל וַאֲנָשָׁיו וְהִכּוּם לְפִי חֶרֶב עַד שֶׁהָרְגוּ מֵהֶם עֶשְׂרִים
אֶלֶף אוֹ יוֹתֵר מִזֶּה. וּכְשֶׁנִּצְטוֹפְפוּ לְיַד הַשַּׁעַר וְהָרְגוּ
מֵהֶם עַם רַב, וְלֹא יָכְלוּ לִנְעֹל אֶת הַשַּׁעַר, נָפְלוּ עֲלֵיהֶם
הָעַרְבִים וְהַפַּרְסִים, וְנָטַל סַעְדָּאן אַלָּה מֵאַחַד הַהֲרוּגִים,
וְהֵנִיף אוֹתָהּ עַל פְּנֵי הָאֲנָשִׁים וְיָרַד לְרַחֲבַת הָעִיר
וְהִתְנַפֵּל עַל אַרְמוֹן הַמֶּלֶךְ גַ’מַךּ וְשָׂם פָּנָיו אֵלָיו
וְהִכָּה אוֹתוֹ בָאַלָּה, וְנָפַל לָאָרֶץ מִתְעַלֵּף. הִתְנַפֵּל
סַעְדָּאן עַל כָּל מִי שֶׁהָיָה בָאַרְמוֹן וְרִטֵּשׁ אוֹתָם. בְּאוֹתָהּ
שָׁעָה צָעֲקוּ: “חֶסֶד, חֶסֶד”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁפָּלַשׁ סַעְדָּאן לְאַרְמוֹן הַמֶּלֶךְ
גַ’מַךּ וְרִטֵּשׁ אֶת הָאֲנָשִׁים, צָעֲקוּ: “חֶסֶד, חֶסֶד”. אָמַר לָהֶם
סַעְדָּאן: “כִּפְתוּ אֶת מַלְכְּכֶם”. כְּפָתוּהוּ וּנְשָׂאוּהוּ,
וְהוֹבִיל אוֹתָם סַעְדָּאן לְפָנָיו כַּצֹּאן אַחֲרֵי שֶׁנִּשְׁמְדוּ
מַרְבִּית תּוֹשָׁבֵי הָעִיר בְּחַרְבוֹת צְבָא גַרִיבּ, וְהֶעֱמִיד אוֹתָם
לִפְנֵי גַרִיבּ. כְּשֶׁהִתְעוֹרֵר גַ’מַךּ מֶלֶךְ בָּבֶל
מֵהִתְעַלְּפוּתוֹ, מָצָא אֶת עַצְמוֹ כָּבוּל, וְהַגוּל אוֹמֵר:
“הַלַּיְלָה אֲנִי אוֹכֵל לִסְעֻדַּת־הָעֶרֶב אֶת הַמֶּלֶךְ גַ’מַךּ”.
כְּשֶׁשָּׁמַע גַ’מַךּ אֶת דְּבָרָיו, נָשָׂא עֵינָיו אֶל גַרִיבּ וְאָמַר
לוֹ: “בַּחֲסוּתְךָ אֲנִי”. אָמַר לוֹ גַרִיבּ: “הִתְאַסְלֵם וְאָז תֵּצֵא
בְּשָׁלוֹם מִן הַגוּל וּמֵעָנְשׁוֹ שֶׁל הַחַי אֲשֶׁר לֹא יֶחְדַּל עַד
בְּלִי דַּי”. הִתְאַסְלֵם גַ’מַךּ בְּלִבּוֹ וּבְפִיו, וְצִוָּה גַרִיבּ
לְהַתִּיר כְּבָלָיו. הִצִּיעַ אֶת הָאִסְלָאם לִפְנֵי אֲנָשָׁיו
וְהִתְאַסְלְמוּ כֻלָּם, וְעָמְדוּ בְשֵׁרוּת גַרִיבּ. נִכְנַס גַ’מַךּ
לְעִירוֹ וְהוֹצִיא מַאֲכָל וּמַשְׁקֶה וְלָנוּ הַלַּיְלָה עַל פְּנֵי
הָעִיר בָּבֶל, עַד שֶׁהֵאִיר הַבֹּקֶר. צִוָּה גַרִיבּ לִנְסֹעַ,
וְנָסְעוּ עַד שֶׁהִגִּיעוּ אֶל מַיָּאפָרִקִין,21 וְרָאוּ אוֹתָהּ
רֵיקָה מִתּוֹשָׁבֶיהָ, שֶׁכֵּן שָׁמְעוּ תּוֹשָׁבֶיהָ מַה שֶּׁאֵרַע
לְבָבֶל וְעָזְבוּ אֶת הַחֲצֵרוֹת וְנָסְעוּ עַד שֶׁהִגִּיעוּ לִמְדִינַת
אַלְכּוּפָה וְהִגִּידוּ לְעַגִ’יבּ מַה שֶּׁאֵרַע. נִתְרַגֵּז עַד מְאֹד
וְאָסַף אֶת גִּבּוֹרָיו וְהוֹדִיעַ לָהֶם עַל דְּבַר בּוֹא גַרִיבּ,
וְצִוָּה אוֹתָם לָגֶשֶׁת לְהִכּוֹן לְמִלְחָמָה בְאָחִיו. פָּקַד אֶת
אֲנָשָׁיו וְהָיוּ שְׁלשִׁים אֶלֶף פָּרָשׁ וַעֲשֶׂרֶת אֲלָפִים רַגְלִי.
בִּקֵּשׁ גַּם מִזּוּלָתָם לָבוֹא, וּבָאוּ אֵלָיו חֲמִשִּׁים אֶלֶף
פָּרָשִׁים וְרַגְלִים. רָכַב עִם צָבָא רַב וְעָצוּם וְנָסַע חֲמִשָּׁה
יָמִים, וּמָצָא אֶת צְבָא אָחִיו חוֹנִים בְתוֹךְ אַלְמַוְצִל. הִצִּיב
אָהֳלָיו מִמּוּל לְאָהֳלֵיהֶם. כָּתַב גַרִיבּ מִכְתָּב וּפָנָה אֶל
אֲנָשָׁיו וְאָמַר: “מִי מִכֶּם יוֹבִיל מִכְתָּב זֶה אֶל עַגִ’יבּ?” קָפַץ
סַהִים וְעָמַד וְאָמַר: “מֶלֶךְ הַדּוֹר, אֲנִי אוֹלִיךְ אֶת מִכְתָּבְךָ
וּמֵבִיא תְשׁוּבָתְךָ”. נָתַן לוֹ אֶת הַמִּכְתָּב וְנָסַע עִמּוֹ עַד
שֶׁהִגִּיעַ לְאֹהֶל־הַמַּלְכוּת שֶׁל עַגִ’יבּ. הוֹדִיעוּ לְעַגִ’יבּ עַל
אוֹדוֹתָיו. אָמַר לָהֶם: “הָבִיאוּ אוֹתוֹ אֵלַי”. כְּשֶׁהֵבִיאוּ אוֹתוֹ
לְפָנָיו, אָמַר לוֹ: “מֵאַיִן בָּאתָ?” אָמַר לוֹ: “בָּאתִי אֵלֶיךָ
מֵאֵצֶל מֶלֶךְ הַפַּרְסִים וְהָעַרְבִים, חֲתַן כִּסְרָא22 מֶלֶךְ
הָעוֹלָם, וּכְבָר שָׁלַח אֵלֶיךָ מִכְתָּב. הָשֵׁב לוֹ אֵפוֹא תְשׁוּבָה”.
אָמַר לוֹ עַגִ’יבּ: “תֵּן הֵנָּה אֶת הַמִּכְתָּב?” הִתִּיר אוֹתוֹ
וּקְרָאוֹ וּמָצָא בְתוֹכוֹ: “כְּשֵׁם אֱלֹהִים הָרַחֲמָן וְהָרַחוּם.
הַשָּׁלוֹם עַל יְדִיד־יָהּ אַבְרָהָם. וְאוּלָם אַחֲרֵי זֶה. הִנֵּה
בִשְׁעַת הַגָּעַת הַמִּכְתָּב אֵלֶיךָ, אַחֵד אֶת הַמֶּלֶךְ הָאוֹצֵל כָּל
טוֹבָה וּמְסוֹבֵב כָּל סִבָּה, מוֹלִיךְ הָעֲנָנִים, וְתַעֲזֹב אֶת
הַצְּלָמִים. וְאִם אַתָּה מִתְאַסְלֵם, אָחִי אָתָּה וְהַמּוֹשֵׁל
עָלֵינוּ, וַאֲנִי מוֹחֵל לְךָ חֵטְא שֶׁחָטָאתָ לְאָבִי וּלְאִמִּי,
וְאֵינִי נוֹשֵׂא עָלֶיךָ טִינָה בַּאֲשֶׁר פָּעַלְתָּ. וְאִם אֵין אַתָּה
עוֹשֶׂה מַה שֶּׁצִּוִּיתִי אוֹתְךָ עָלָיו, אֲנִי כוֹרֵת אֶת צַוָּארְךָ
וּמַחֲרִיב מְעוֹנְךָ, וַאֲנִי מְמַהֵר לַעֲלוֹת עָלֶיךָ, רְאֵה
יְעַצְתִּיךָ טוֹב, וְשָׁלוֹם עַל כָּל מִי שֶׁהָלַךְ אַחֲרֵי
אֹרַח־הַמֵּישָׁרִים וְשָׁמַע לְקוֹל הַמֶּלֶךְ הָעֶלְיוֹן עַל כֹּל”.
כְּשֶׁקָּרָא עַגִ’יבּ אֶת דִּבְרֵי גַרִיבּ וְהֵבִין מַה שֶׁבְּתוֹכָם מִן
הָאִיּוּם, שָׁקְעוּ עֵינָיו בְּתוֹךְ קָדְקֹד רֹאשׁוֹ וְגָבַר כַּעְסוֹ.
קָרַע אֶת הַמִּכְתָּב וְהִשְׁלִיכוֹ. הָיָה הַדָּבָר קָשֶׁה בְּעֵינֵי
סַהִים, וְצָעַק עַל עַגִ’יבּ וְאָמַר לוֹ: “יְיַבֵּשׁ אֱלֹהִים אֶת יָדְךָ
בַּאֲשֶׁר עָשִׂיתָ”. קָרָא עַגִ’יבּ אֶל אֲנָשָׁיו וְאָמַר: “תִּפְסוּ אֶת
הַכֶּלֶב הַזֶּה וְגִזְרוּ אוֹתוֹ בְּחַרְבוֹתֵיכֶם”. הִתְנַפְּלוּ עַל
סַהִים. שָׁלַף סַהִים אֶת חַרְבּוֹ וְתָקַף אוֹתָם, וְהָרַג מֵהֶם יוֹתֵר
מֵחֲמִשִּׁים גִּבּוֹרִים. וְהָלַךְ לוֹ סַהִים עַד שֶׁהִגִּיעַ אֶל אָחִיו
כְּשֶׁהוּא שָׁקוּעַ בְּדָם. אָמַר לוֹ גַרִיבּ: “מַה הוּא הַמַּצָּב
הַזֶּה, סַהִים?” סִפֵּר לוֹ מַה שֶּׁאֵרַע. צָעַק גַרִיבּ: “אַללָּהּ הוּא
הַגָּדוֹל”, וְנִתְמַלֵּא חֵמָה, וְהֻכָּה תֹּף הַמִּלְחָמָה וְרָכְבוּ
הַגִּבּוֹרִים, וְעָמְדוּ הָרַגְלִים בְּמַעַרְכוֹתֵיהֶם וְהִתְאַסְּפוּ
בַעֲלֵי־הַבְּרִית וְהִרְטִיטוּ הַסּוּסִים בַּמֶּרְחָב, וְלָבְשׁוּ
הָאֲנָשִׁים בַּרְזֶל, שִׁרְיוֹן קַשְׂקַשִּׂים עָבוֹת וְחָגְרוּ חֲרָבוֹת
וְאָסְרוּ אֶת הָרְמָחִים הָאֲרֻכִּים. וְרָכַב עַגִ’יבּ עִם אֲנָשָׁיו
וְהִתְנַגְּשׁוּ עַמִּים בְּעַמִּים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁרָכְבוּ גַרִיבּ וְעַגִ’יבּ עִם אַנְשֵׁיהֶם
הִתְנַגְּשׁוּ עַמִּים בְּעַמִּים. וְשָׁפַט שׁוֹפֵט הַמִּלְחָמָה אֲשֶׁר
אֵין עָוֶל בְּשָׁפְטוֹ וַאֲשֶׁר חוֹתָם עַל פִּיו וְלֹא יְדַבֵּר.
וְנִשְׁפַּךְ הַדָּם, וְנָגְעוּ דָמִים בְּדָמִים, וְצֻיְּרוּ עַל הָאָרֶץ
תַּבְנִית רְשָׁמִים, וְהָפְכוּ לְשֵׂיבָה עַמִּים, וְגָבְרָה הַמִּלְחָמָה
וְהִתְלַקְּחָה בֵּין הַנִּלְחָמִים, וְרַגְלַיִם מָעָדוּ, וְאַמִּיצֵי־לֵב
אֵיתָן עָמָדוּ, וְהִסְתָּעֲרוּ וְהָרְגוּ23 אֶת הַפַּחֲדָנִים וְנָסוּ
וְסָרוּ. וְלֹא פָסְקוּ מִמִּלְחָמָה וּמִקְּרָב, עַד שֶׁפָּנָה הַיּוֹם
וְעָבָר וּבָא הַלַּיְלָה וְנִתְעַכָּר. וְתוֹפְפוּ בְתֻפֵּי הַבְּדִילָה
וְהַפְּרִידָה, וְנִפְרְדוּ וְנִבְדְלוּ אֵלּוּ מֵאֵלֶּה וְחָזְרָה כָל
פְּלַגָּה לְאָהֳלֶיהָ וְלָנוּ בָם. כְּשֶׁהֵאִיר הַבֹּקֶר תּוֹפְפוּ
בְתֻפֵּי הַמִּלְחָמָה וְהַמַּאֲבָק וְלָבְשׁוּ אֶת כְּלֵי הַקְּרָבוֹת
וְחָגְרוּ אֶת הַיָּפוֹת בַּחֲרָבוֹת, וְאָסְרוּ לָהֶם אֶת הָרְמָחִים
הַחֻמִּים, וְרָכְבוּ עַל הַסּוּסִים הָאַבִּירִים הַלּוֹהֲטִים
וְהִכְרִיזוּ: “הַיּוֹם אֵין מִפְלָט”. וְעָמַד הַצָּבָא בְּמַעַרְכוֹתָיו
כַּיָּם הָעוֹלֶה עַל גְּדוֹתָיו. וְהָיָה הָרִאשׁוֹן שֶׁפָּתַח אֶת שַׁעַר
הַמִּלְחָמָה סַהִים, שֶׁהוֹבִיל אֶת סוּסוֹ בֵּין הַמַּעֲרָכָתַיִם
וְשִׂחֵק בְּחַרְבוֹתַיִם וּבְרָמְחַיִם. וְהָפַךְ בְּשַׁעֲרֵי־הַקְּרָב
הֲפֹךְ בָּהֶם וַהֲפֹךְ, עַד אֲשֶׁר גַּם אַמִּיץ־הַלֵּב בָּהֶם נָבוֹךְ.
אַחַר־כָּךְ הִכְרִיז: “כְּלוּם יֵשׁ יוֹצֵא לְדוּ־קְרָב? כְּלוּם יֵשׁ
מֵהִין כֹּחוֹ רָב? אַל יָבוֹא אֵלַי לֹא מִתְרַשֵּׁל וְלֹא מוּג לֵבָב”.
יָצָא אֵלָיו פָּרָשׁ מִן הַכּוֹפְרִים, מְכַחֵשׁ, כְּאִלּוּ הָיָה
אֲבוּקַת אֵשׁ. לֹא נָתַן לוֹ סַהִים שְׁהוּת לַעֲמֹד הָכֵן לְמוּלוֹ עַד
שֶׁדְּקָרוֹ וְהִפִּילוֹ. יָצָא לִקְרָאתוֹ לְדוּ־קְרָב שֵׁנִי, וַהֲרָגוֹ
וְהַשְּׁלִישִׁי וּשְׁסָעוֹ וְהָרְבִיעִי וְהִשְׁמִידוֹ. וְלֹא פָסַק
מִלַּהֲרֹג כָּל מִי שֶׁיָּצָא אֵלָיו לְדוּ־קְרָב עַד חֲצִי הַיּוֹם, עַד
שֶׁהָרַג מֵאָה גִּבּוֹר. בְּאוֹתָהּ שָׁעָה הִזְעִיק עַגִ’יבּ אֶת
אֲנָשָׁיו וְצִוָּם לִתְקֹף. הִתְנַפֵּל אַבִּיר עַל אַבִּיר, וְהָיָה
הַקְּרָב כַּבִּיר, וְרַבּוּ קְרִיאוֹת הַלָּלוּ וְהַלָּלוּ וַחֲרָבוֹת
מְמֹרָטוֹת צָלָלוּ. וְרָצְחוּ אֲנָשִׁים אֶת אֲנָשִׁים בַּמַאֲרָב,
וְנִמְצְאוּ בָּרָע שֶׁבַּמַּצָּב, וְזָרַם הַדָּם וָזָב, וְהָיוּ
הַגֻּלְגָּלוֹת תַּחַת פַּרְסוֹת הַסּוּסִים מִתְגוֹלְלוֹת. וְלֹא פָסְקוּ
מִמַּכָּה קָשָׁה עַד שֶׁפָּנָה הַיּוֹם וְעָבַר וּבָא הַלַּיְלָה
וְנִתְעַכָּר, וְנִבְדְלוּ זֶה מִזֶּה וְהָלְכוּ לְאָהֳלֵיהֶם וְלָנוּ בָם
עַד הַבֹּקֶר. אַחַר־כָּךְ רָכְבוּ שְׁתֵּי הַפְּלַגּוֹת מְבַקְּשִׁים
מִלְחָמָה וּקְרָבוֹת. צָפוּ הַמֻּסְלְמִים לְגַרִיבּ שֶׁיִּרְכַּב תַּחַת
הַדֶּגֶל כְּמִנְהָגוֹ וְלֹא רָכַב. הָלַךְ עֶבֶד סַהִים אֶל אֹהֶל
הַמַּלְכוּת שֶׁל אָחִיו וְלֹא מָצְאוֹ. שָׁאַל אֶת מְשָׁרְתֵי הָאֹהֶל,
וְאָמְרוּ: “אֵין אָנוּ יוֹדְעִים עַל אוֹדוֹתָיו דָּבָר”. דָּאַג דְּאָגָה
רַבָּה וְיָצָא וְהוֹדִיעַ לַצָּבָא, וְעָצְרוּ בְמִלְחַמְתָּם וְאָמְרוּ:
“אִם גַרִיבּ נִפְקָד, אוֹיְבוֹ מַשְׁמִידֵנוּ”. וְהָיָה לְהֵעָדְרוֹ שֶׁל
גַרִיבּ עִנְיָן מוּזָר שֶׁנְּסַפֵּר אוֹתוֹ בְּסֵדֶר, וְהוּא: בְּשָׁעָה
שֶׁחָזַר עַגִ’יבּ מִמִּלְחֶמֶת אָחִיו גַרִיבּ קָרָא לְאָדָם מֵעוֹזְרָיו,
סַיָּאר שְׁמוֹ, וְאָמַר לוֹ: “סַיָּאר לֹא חְסַכְתִּיךָ אֶלָּא לְיוֹם
שֶׁכָּזֶה, רְאֵה צִוִּיתִיךָ שֶׁתִּכָּנֵס בְּתוֹךְ צְבָא גַרִיבּ
וְתַגִּיעַ אֶל אֹהֶל הַמֶּלֶךְ וְתָבִיא לִי אֶת גַרִיבּ וְתַרְאֶה לִי
אֶת זְרִיזוּתְךָ”. אָמַר לוֹ: “שָׁמַעְתִּי וְכִפְקֻדָּתְךָ אֶעֱשֶׂה”.
הָלַךְ סַיָּאר עַד שֶׁעָלָה בְיָדוֹ לְהַגִּיעַ לְאָהֳלוֹ שֶׁל גַרִיבּ,
וּכְבָר הֶחֱשִׁיךְ הַלַּיְלָה, וְנִפְטַר כָּל אָדָם אֶל מְקוֹם
מִשְׁכָּבוֹ. וְהָיָה כָל זֶה כְּשֶׁסַּיָּאר עוֹמֵד לְשֵׁם שֵׁרוּת. צָמֵא
גַרִיבּ וּבִקֵּשׁ מַיִם מִסַּיָּאר. הִגִּישׁ לוֹ כּוּז מַיִם וּמָסַךְ
בָּהֶם בַּנַג. לֹא כִּלָּה גַרִיבּ לִשְׁתּוֹת עַד שֶׁעָבַר רֹאשׁוֹ אֶת
רַגְלָיו. לִפֵּף אוֹתוֹ בַאַדַּרְתּוֹ וְנָסַע עִמּוֹ עַד שֶׁנִּכְנַס אֶל
אָהֳלֵי עַגִ’יבּ. עָמַד לְפָנָיו וְהֵטִיל אֶת גַרִיבּ לְעֵינָיו. אָמַר
לוֹ: “מַה זֶּה, סַיָּאר?” אָמַר לוֹ: “זֶהוּ אָחִיךָ גַרִיבּ”. שָׂמַח
עַגִ’יבּ וְאָמַר לוֹ: “בִּרְכוֹת הָאֱלִילִים עָלֶיךָ. הָסֵר מַעֲטֵהוּ
וְהָעֵר אוֹתוֹ”. נָתַן לוֹ לִנְשֹׁם חֹמֶץ וְהִתְעוֹרֵר וּפָקַח אֶת
עֵינָיו, וּמָצָא אֶת עַצְמוֹ כָּבוּל, וְאֵין הוּא בְאָהֳלוֹ. אָמַר:
“אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן וְהָאַדִּיר”.
גָּעַר בּוֹ אָחִיו וְאָמַר לוֹ: “כְּלוּם תִּשְׁלֹף נֶגְדִּי חַרְבְּךָ,
כֶּלֶב, וּתְבַקֵּשׁ לְהָרְגֵנִי וְתִדְרשׁ מִמֶּנִּי נִקְמַת דַּם אָבִיךָ
וְאִמְּךָ? הֲרֵי הַיּוֹם אֲנִי מְאַסֵּף אוֹתְךָ אִתָּם יַחַד, וּמֵבִיא
מְנוּחָה לָעוֹלָם מֵאִתְּךָ”. אָמַר לוֹ גַרִיבּ: “כֶּלֶב שֶׁל
כּוֹפְרִים, לָאַחֲרוֹנָה תִרְאֶה מִי הוּא שֶׁיַּחֲזֹר עָלָיו
הַגַּלְגַּל, וּמִי הוּא שֶׁיַּדְבִּירוֹ תַּחְתָּיו הַמֶּלֶךְ לַכֹּל
יוּכַל, הַיּוֹדֵעַ כָּל סוֹד, לְפָנָיו יִתְגַּל, אֲשֶׁר יוֹרִידְךָ
לְגֵיהִנֹּם נַעֲנֶה וְנָבוֹךְ וְלֹא תַעַל. חוּס עַל נַפְשְׁךָ וֶאֱמֹר
עִמִּי: 'אֵין אֱלוֹהַּ בִּלְתִּי אַללָּהּ. אַבְרָהָם יְדִיד יָּהּ”.
כְּשֶׁשָּׁמַע עַגִ’יבּ אֶת דִּבְרֵי גַרִיבּ הִתְחִיל נוֹשֵׁם וְשׁוֹאֵף
וְאֶת הָאֱלִילִים לְגַדֵּף, וְצִוָּה לְהָבִיא אֶת נוֹשֵׂא־הַחֶרֶב וְאֶת
עוֹר־הַדָּמִים. קָם הַמִּשְׁנֶה וְנָשַׁק הָאָרֶץ – וְהָיָה מֻסְלִם
בַּסֵּתֶר וְכוֹפֵר בַּגָּלוּי – וְאָמַר: “הַמֶּלֶךְ, הֱוֵה מָתוּן וְאַל
תְּמַהֵר עַד שֶׁתֵּדַע מִי הַמְנַצֵּחַ וּמִי הַמְנֻצָּח. וְאִם אָנוּ
מְנַצְּחִים הֲרֵי יִהְיֶה בְיָדֵנוּ לְהָרְגוֹ, וְאִם נִהְיֶה
מְנֻצָּחִים, הֲרֵי יִהְיֶה הִשָּׁאֲרוֹ בְיָדֵנוּ כֹּחַ לָנוּ”. אָמְרוּ
הָאֱמִירִים: “צָדַק הַמִּשְׁנֶה”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁלשִׁים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁבִּקֵּשׁ עַגִ’יבּ לְהָמִית אֶת גַרִיבּ,
וְאָמַר הַמִּשְׁנֶה: “אַל תְּמַהֵר, עוֹד יִהְיֶה בְכֹחֵנוּ לַהֲמִיתוֹ”,
צִוָּה עַגִ’יבּ לָשִׂים אֲזִקִּים וּמַסְגֵּרִים בִּידֵי אָחִיו
וְרַגְלָיו, וְשָׂם אוֹתוֹ בְתוֹךְ אֹהֶל וְהֶעֱמִיד עָלָיו מִשְׁמָר שֶׁל
אֶלֶף גִּבּוֹרִים חֲזָקִים. הִשְׁכִּימוּ אַנְשֵׁי גַרִיבּ וּמָצְאוּ
שֶׁמַּלְכָּם נֶעְדָּר. כְּשֶׁהֵאִיר הַבֹּקֶר הָיוּ כְצֹאן בְּלִי רוֹעֶה.
צָעַק סַעְדָּאן הַגוּל וְאָמַר: “הוֹי אֲנָשִׁים, לִבְשׁוּ כְלֵי
מִלְחַמְתְּכֶם, וְהִשָּׁעֲנוּ עַל אַללָּהּ אֲדוֹנְכֶם שֶׁיִּלָּחֵם
לָכֶם”. רָכְבוּ הָעַרְבִים וְהַפַּרְסִים עַל סוּסֵיהֶם אַחֲרֵי אֲשֶׁר
בַרְזֶל מַדֵּיהֶם וְשִׁרְיוֹן קַשְׂקַשִּׁים עָבוֹת מַעֲטֵיהֶם, וְיָצְאוּ
נְכוֹנִים לַקְּרָב הַנְּשִׂיאִים, וְעָבְרוּ לִפְנֵיהֶם נוֹשְׂאֵי
הַנִּסִּים. בְּאוֹתָהּ שָׁעָה יָצָא מוּכָן לְדוּ־קְרָב גוּל־הֶהָרִים
וְעַל כְּתֵפוֹ אַלָּה מָאתַיִם רֻטְל מִשְׁקָלָהּ. הִסְתּוֹבֵב
וְהִשְׁתּוֹלֵל וְקָרָא מִסְתּוֹלֵל: “הוֹי עוֹבְדֵי הָאֱלִילִים, צְאוּ
הַיּוֹם לְדוּ־קְרָב, שֶׁהוּא יוֹם־הִתְנַגְּשׁוּת רָב. מִי שֶׁהִכִּיר
אוֹתִי, שָׂבַע דַּי מֵרָעָתִי, וּמִי שֶׁלֹּא הִכִּירַנִי, אֲנִי
מוֹדִיעוֹ מִי אָנִי. אֲנִי סַעְדָּאן עֶבֶד הַמֶּלֶךְ גַרִיבּ. כְּלוּם
יֵשׁ יוֹצֵא לְדוּ־קְרָב24, כְּלוּם יֵשׁ מֵהִין כֹּחוֹ רָב,
אַל יָבוֹא אֵלַי לֹא מִתְרַשֵּׁל וְלֹא מוּג־לֵבָב”.
יָצָא אֶלָיו
גִּבּוֹר מִן הַכּוֹפְרִים, מְכַחֵשׁ, כְּאִלּוּ הָיָה אֲבוּקַת אֵשׁ,
וְתָקַף אֶת סַעְדָּאן. בָּא לִקְרָאתוֹ סַעְדָּאן וְהִכָּהוּ בָּאַלָּה,
וְשָׁבַר צַלְעוֹתָיו. וְנָפַל לָאָרֶץ בְּאֵין בּוֹ רוּחַ חַיִּים. קָרָא
לְבָנָיו וְלַעֲבָדָיו וְאָמַר לָהֶם: “הִצִּיתוּ אֵשׁ, וְכָל מִי
שֶׁנוֹפֵל מִן הַכּוֹפְרִים תַּקְּנוּהוּ וּצְלוּהוּ עַד יִהְיֶה בָשֵׁל
וְהַגִּישׁוּהוּ אֵלַי שֶׁאֹכְלֶנּוּ לַאֲרוּחַת־הַצָּהֳרַיִם. עָשׂוּ
כְפִי שֶׁצִּוָּם, וְהִדְלִיקוּ אֵשׁ בְּאֶמְצַע שְׂדֵה־הַמַּעֲרָכָה
וְהֵטִילוּ אוֹתוֹ הָרוּג לְתוֹכָהּ עַד שֶׁנִּתְבַּשֵּׁל וְהִגִּישׁוּהוּ
לְסַעְדָּאן וְכִרְסֵם אֶת בְּשָׂרוֹ וְגָרַם עַצְמוֹתָיו. כְּשֶׁרָאוּ
הַכּוֹפְרִים מַה שֶּׁעָשָׂה גוּל הֶהָרִים, פָּחֲדוּ פַחַד גָּדוֹל. קָרָא
עַגִ’יבּ לַאֲנָשָׁיו וְאָמַר: “הוֹי לָכֶם. הִתְנַפְּלוּ עַל גוּל זֶה
וְהַכּוּהוּ בְחַרְבוֹתֵיכֶם”. הִתְנַפְּלוּ עֶשְׂרִים אֶלֶף עַל
סַעְדָּאן, וְשָׁתוּ סָבִיב עָלָיו הָאֲנָשִׁים וְיָרוּ עָלָיו חִצִּים
וּדְקָרִים וְהֵטִילוּ בוֹ עֶשְׂרִים וְאַרְבָּעָה פְצָעִים,25 וְנִגָּר
דָּמוֹ עַל הָאָרֶץ וַעֲדַיִן עָמַד יְחִידוֹ. הִתְנַפְּלוּ גִבּוֹרֵי
הַמֻּסְלְמִים עַל הַמְשַׁתְּפִים וְקָרְאוּ לְעֶזְרָה אֶת רִבּוֹן
הָעוֹלָמִים, וְלֹא פָסְקוּ מִמִּלְחָמָה וּקְרָב עַד שֶׁנִּגְמַר הַיּוֹם,
וְנִבְדְּלוּ זֶה מִזֶּה. וּכְבָר נָפַל סַעְדָּאן בַּשְּׁבִי, כְּשֶׁהוּא
כַשִּׁכּוֹר מִשֶּׁטֶף הַדָּם, וְחִזְּקוּ אֱסוּרָיו וְהִנִּיחוּהוּ אֵצֶל
גַרִיבּ. כְּשֶׁרָאָה גַרִיבּ אֶת סַעְדָּאן כְּשֶׁהוּא שָׁבוּי, אָמַר:
אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן וְהָאַדִּיר”,
וְאָמַר לוֹ: “סַעְדָּאן, מַה הוּא הַמַּצָּב הַזֶּה?” אָמַר לוֹ:
“אֲדוֹנִי, אֱלֹהִים יִתְעַלֶּה יוֹצִיא מִשְׁפָּטוֹ לְצָרָה וּלְהַצָּלָה,
וְאֵין מִפְּלָט מִזֶּה וּמִזֶּה”. אָמַר לוֹ: “אֱמֶת דִּבַּרְתָּ,
סַעְדָּאן”. בִּלָּה עַגִ’יבּ אֶת הַלַּיְלָה כְּשֶׁהוּא שָׂמַח וְאָמַר
לַאֲנָשָׁיו: “רִכְבוּ מָחָר וְהַתְקִיפוּ אֶת צְבָא הַמֻּסְלְמִים, עַד
שֶׁלֹּא יִשָּׁאֵר מֵהֶם שָׂרִיד”. אָמְרוּ לוֹ: “שָׁמַעְנוּ
וְכִפְקֻדָּתְךָ נַעֲשֶׂה”.
וְאוּלָם בַּאֲשֶׁר לַמֻּסְלְמִים, הִנֵּה בִלּוּ אֶת הַלַּיְלָה
נִדְכָּאִים, בּוֹכִים עַל מַלְכָּם וְעַל סַעְדָּאן. אָמַר לָהֶם סַהִים:
“אַל תִּדְאֲגוּ, שֶׁתְּשׁוּעַת אֱלֹהִים קְרוֹבָה”. הִמְתִּין סַהִים עַד
חֲצוֹת הַלַּיְלָה וְשָׂם פָּנָיו אֶל צְבָא עַגִ’יבּ וְלֹא פָסַק
לְהַבְקִיעַ לוֹ דֶרֶךְ בַּמַּחֲנֶה וּבֵין הָאֹהָלִים עַד שֶׁמָּצָא אֶת
עַגִ’יבּ יוֹשֵׁב עַל כִּסֵּא כְבוֹדוֹ וְהַמְּלָכִים סְבִיבוֹתָיו.
וְהָיָה כָל זֶה כְּשֶׁסַהִים עוֹמֵד בְּתֹאַר מְשָׁרֵת־הַחֶדֶר. נִגַּשׁ
אֶל הַנֵּרוֹת הַדּוֹלְקִים, וְהֵיטִיב קְצוֹתֵיהֶם וְזָרָה בָהֶם בַּנַג
כָּתוּשׁ הָדֵק, וְיָצָא מִשָּׁם אֶל מִחוּץ לְאֹהֶל־הַמַּלְכוּת
וְהִמְתִּין שָׁעָה, עַד שֶׁעָלָה עֲשַׁן הַבַּנַג עַל עַגִ’יבּ וּמְלָכָיו
וְנָפָלוּ לָאָרֶץ כְּאִלּוּ הָיוּ מֵתִים. עָזַב אוֹתָם סַהִים וּבָא אֶל
אֹהֶל הָאֲסוּרִים וּמָצָא בוֹ אֶת גַרִיבּ וְאֶת סַעְדָּאן וּמָצָא
שׁוֹמְרִים עָלָיו אָלֶף גִּבּוֹרִים, וּכְבָר גָּבְרָה עֲלֵיהֶם
הַתְּנוּמָה. גָּעַר בָּהֶם סַהִים וְאָמַר לָהֶם: “אוֹי לָכֶם אַל
תִּישְׁנוּ. שִׁמְרוּ עַל אוֹיְבֵיכֶם וְהַדְלִיקוּ הָאֲבוּקוֹת”. נָטַל
אֲבוּקָה וְהִדְלִיק אוֹתָהּ בְּעֵץ־דֶּלֶק וּמִלֵּא אוֹתָהּ בַּנַג
וְנָשָׂא אוֹתָהּ וְשׁוֹטֵט סְבִיב הָאֹהֶל, וְעָלָה עֲשַׁן הַבַּנַג
וְנִכְנַס לְתוֹךְ נְחִירֵיהֶם, וְנִרְדְּמוּ כֻלָּם יַחְדָּו, וְתָקַף
הַבַּנַג גַּם אֶת כָּל הַצָּבָא בִּגְלַל עֲשַׁן הַבַּנַג וְנִרְדְּמוּ.
וְהָיָה עִם סַהִים־אַללֵּיל חֹמֶץ בְּתוֹךְ סְפוֹג. נָתַן לְגַרִיבּ
וּלְסַעְדָּאן לִנְשֹׁם מִמֶּנּוּ עַד שֶׁהֵקִיצוּ, וּכְבָר הִתִּיר
מֵעֲלֵיהֶם אֶת הַשַּׁלְשְׁלָאוֹת וְהַמַּסְגֵּרִים. הִסְתַּכְּלוּ
בְסַהִים וּבֵרְכוּ אוֹתוֹ וְשָׂמְחוּ בוֹ. יָצְאוּ וְנָטְלוּ אִתָּם אֶת
כָּל הַנֶּשֶׁק מִן הַשּׁוֹמְרִים. אָמַר לָהֶם סַהִים: “לְכוּ אֶל
צִבְאוֹתֵיכֶם”, לְאָהֳלֵי הַמֻּסְלְמִים. וְהָיָה לוֹ לְסִתְרָה הָאֵל
הָרַחוּם עַד שֶׁהִגִּיעַ אֶל אֹהֶל גַרִיבּ. הִתִּיר אֶת הָאַדֶּרֶת,
וְהִסְתַּכֵּל גַרִיבּ לְמַה שֶּׁבְּתוֹכוֹ וּמָצָא שֶׁהוּא אָחִיו
עַגִ’יבּ וְהוּא כָבוּל. צָעַק: “אַללָּהּ הוּא הַגָּדוֹל, נִצָּחוֹן
וּתְשׁוּעָה”. וּבֵרֵךְ גַרִיבּ אֶת סַהִים וְאָמַר לוֹ: “עוֹרֵר אוֹתוֹ”.
נִגַּשׁ וְנָתַן לוֹ לִנְשֹׁם חֹמֶץ וּלְבוֹנָה, וְהִתְעוֹרֵר מִן הַבַּנַג
וּפָקַח אֶת עֵינָיו, וּמָצָא אֶת עַצְמוֹ כָפוּת וְכָבוּל, וְהוֹרִיד
רֹאשׁוֹ לָאָרֶץ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁעַגִ’יבּ אַחֲרֵי שֶׁהִרְדִּים אוֹתוֹ סַהִים וּכְבָלוֹ וְהֵבִיא אוֹתוֹ
אֶל אָחִיו גַרִיבּ וְעוֹרֵר אוֹתוֹ, פָּקַח אֶת עֵינָיו, וּכְשֶׁרָאָה אֶת
עַצְמוֹ כָפוּת וְכָבוּל, הוֹרִיד אֶת רֹאשׁוֹ לָאָרֶץ. אָמַר לוֹ סַהִים:
“אָרוּר, הָרֵם אֶת רֹאשְׁךָ”. הֵרִים אֶת רֹאשׁוֹ וּמָצָא אֶת עַצְמוֹ
בֵּין פַּרְסִים וְעַרְבִים, וְאָחִיו יוֹשֵׁב עַל כִּסֵּא מַלְכוּתוֹ
וּמְקוֹם כְּבוֹדוֹ. שָׁתַק וְלֹא דִבֵּר. קָרָא גַרִיבּ וְאָמַר:
פִּשְׁטוּ עָרֹם אֶת הַכֶּלֶב הַזֶּה"". פָּשְׁטוּ אוֹתוֹ עָרֹם
וְהִצְלִיפוּ עָלָיו בְּשׁוֹטִים עַד אֲשֶׁר הִתִּישׁוּ אֶת גֵּווֹ
וְדָעֲכָה גַאֲוָתוֹ, וְהֶעֱמִיד עָלָיו גַרִיבּ מִשְׁמָר שֶׁל מֵאָה
פָרָשִׁים. כְּשֶׁגָּמַר גַרִיבּ לְיַסֵּר אֶת אָחִיו, שָׁמְעוּ קוֹלוֹת
קוֹרְאִים בְּשֵׁם אֱלֹהִים וּמְגַדְּלִים לוֹ בְּאָהֳלֵי הַכּוֹפְרִים.
וְהָיְתָה הַסִּבָּה לְכָךְ, שֶׁהַמֶּלֶךְ אַלדָּאמִג דּוֹדוֹ,
אֲחִי־אָבִיו שֶׁל גַרִיבּ וְאֵלֶּה שֶׁהָיוּ אֶצְלוֹ עָמְדוּ
בְּאַלְגַ’זִירָה עֲשָׂרָה יָמִים אַחֲרֵי נְסִיעָתוֹ. אַחַר־כָּךְ נָסַע
עִם עֶשְׂרִים אֶלֶף פָּרָשׁ וְהָלַךְ עַד שֶׁבָּא קָרוֹב לִמְקוֹם
הַמַּעֲרָכָה. שָׁלַח רָץ שֶׁלּוֹ, לַחֲקֹר לוֹ אֶת הַמַּצָּב. נֶעְדָּר
יוֹם וְחָזַר וְהוֹדִיעַ לַמֶּלֶךְ מַה שֶּׁאֵרַע לְגַרִיבּ עִם אָחִיו.
הִמְתִּין עַד שֶׁבָּא הַלַּיְלָה וְנָפַל בְּקוֹל קְרִיאַת “אַללָּהּ הוּא
הַגָּדוֹל” עַל הַכּוֹפְרִים, וְהִכָּה לְפִי חֶרֶב גּוֹזֶרֶת.
כְּשֶׁשָּׁמְעוּ גַרִיבּ וַאֲנָשָׁיו אֶת קוֹל גַּדְּלָם לֵאלֹהִים, קָרָא
גַרִיבּ לְאָחִיו סַהִים אַללֵּיל וְאָמַר לוֹ: “חֲקֹר לָנוּ עִנְיַן צָבָא
זֶה, וּמַה סִּבַּת גַּדְּלוֹ לֵאלֹהִים”. הָלַךְ עַד שֶׁקָּרַב אֶל מְקוֹם
הַמַּעֲרָכָה וְשָׁאַל אֶת הָעֲבָדִים וְהִגִּידוּ לוֹ, שֶׁהַמֶּלֶךְ
אַלדָּאמִג דּוֹדוֹ שֶׁל גַרִיבּ הִגִּיעַ עִם עֶשְׂרִים אֶלֶף26
פָּרָשׁ וְאָמַר: “נִשְׁבָּע אֲנִי בַּאֲמִתּוּת יְדִיד יָהּ אַבְרָהָם.
שֶׁאֵינִי עוֹזֵב אֶת בֶּן אָחִי, אֶלָּא עוֹשֶׂה מַעֲשֶׂה שֶׁל
אַמִּיצֵי־לֵב וּמֵשִׁיב אָחוֹר אֶת הַכּוֹפְרִים וְעוֹשֶׂה רְצוֹנוֹ שֶׁל
הַמֶּלֶךְ הָאַדִּיר”. הִתְנַפֵּל עִם אֲנָשָׁיו בְּחֶשְׁכַּת הַלַּיְלָה
עַל הָאֲנָשִׁים הַכּוֹפְרִים. חָזַר סַהִים אֶל אָחִיו גַרִיבּ וְהוֹדִיעַ
לוֹ מַה שֶּׁעָשָׂה דוֹדוֹ, אֲחִי אָבִיו. הִזְעִיק אֶת אֲנָשָׁיו וְאָמַר:
“חִגְרוּ כְלֵי־זֵינְכֶם וְרִכְבוּ עַל סוּסֵיכֶם וְעִזְרוּ לְדוֹדִי”.
רָכַב הַצָּבָא וְהִתְנַפֵּל עַל הַכּוֹפְרִים וְהִכּוּם לְפִי חֶרֶב
גּוֹזֶרֶת. וְלֹא הֵאִיר הַבֹּקֶר עַד שֶׁהָרְגוּ מִן הַכּוֹפְרִים
חֲמִשִּׁים אֶלֶף בְּעֵרֶךְ, וְלָקְחוּ בַּשְּׁבִי שְׁלשִׁים אֶלֶף
בְּעֵרֶךְ, וְנָסָה שְׁאֵרִיתָם מְבֹהָלָה בָּאָרֶץ לְאָרְכָּהּ
וּלְרָחְבָּהּ. חָזְרוּ הַמֻּסְלְמִים מְעוֹדָדִים וּמְנַצְּחִים וְרָכַב
גַרִיבּ וְקִבֵּל אֶת פְּנֵי דּוֹדוֹ אַלדָּאמִג וְנָתַן לוֹ שָׁלוֹם
וְהוֹדָה לוֹ עַל פָּעֳלוֹ. אָמַר אַלדָּאמִג: “מִי יִתֵּן וְיָדַעְתִּי
אִם נָפַל כֶּלֶב זֶה בְּמַעֲרָכָה זוֹ?” אָמַר לוֹ גַרִיבּ: “דּוֹדִי,
תָּנוּחַ דַּעְתְּךָ וְיֵרָגַע לְבָבְךָ וְדַע שֶׁהוּא אֶצְלִי כָּבוּל”.
שָׂמַח אַלדָּאמִג שִׂמְחָה עֲצוּמָה, וְנִכְנְסוּ אֶל הַמַּחֲנֶה
וְיָרְדוּ שְׁנֵי הַמְּלָכִים מֵעַל סוּסֵיהֶם וְהָלְכוּ בָרֶגֶל
וְנִכְנְסוּ לְאֹהֶל־הַמַּלְכוּת, וְלֹא מָצְאוּ אֶת עַגִ’יבּ. צָעַק
גַרִיבּ וְאָמַר: “הוֹי תִּפְאֶרֶת אַבְרָהָם יְדִיד יָהּ, עָלָיו
הַשָּׁלוֹם”. הוֹסִיף וְאָמַר: “הוֹי לָנוּ מִן הַיּוֹם הַנֶּאְדָּר, מַה
מְכֹעָר אַחֲרִיתוֹ”. נָזַף בְּשׁוֹמְרֵי־הַחֲדָרִים וְאָמַר: “אוֹי לָכֶם,
הֵיכָן יְרִיבִי?” אָמְרוּ: “כְּשֶׁרָכַבְתָּ וְנָסַעְנוּ עִמְּךָ, לֹא
צִוִּיתָ אוֹתָנוּ לָשִׂים אוֹתוֹ בְּבֵית־הָאֲסוּרִים”. אָמַר: “אֵין
חַיִל וְאֵין כֹּחַ אֶלָּא לֵאלֹהִים הָאַדִּיר”. אָמַר לוֹ דוֹדוֹ: “אַל
תְּהֵא נִמְהָר וְאַל תִּדְאַג. לְאָן יוּכַל לְהִתְחַמֵּק בְּעוֹד אָנוּ
מְחַפְּשִׂים אוֹתוֹ?” וְהָיְתָה הַסִּבָּה לִבְרִיחַת עַגִ’יבּ עַבְדוֹ
סַיָּאר, שֶׁכֵּן הָיָה אוֹרֵב בְּתוֹךְ הַצָּבָא, וְאַךְ נוֹדַע לוֹ
שֶׁגַּרִיבּ רָכַב וְלֹא עָזַב בָּאֹהָלִים מִי שֶׁיִּשְׁמֹר עַל יְרִיבוֹ,
הִמְתִּין וְלָקַח אֶת עַגִ’יבּ וְנָשָׂא אוֹתוֹ עַל גַּבּוֹ וְשָׂם אֶל
הַמֶּרְחָב פָּנָיו, כְּשֶׁעַגִ’יבּ נִדְהָם מִכְּאֵב מַה
שֶּׁיִּסְּרוּהוּ. הוֹלִיךְ אוֹתוֹ שׁוֹקֵד עַל הַהֲלִיכָה מֵרֵאשִׁית
הַלַּיְלָה עַד לַיּוֹם הַשֵּׁנִי, עַד שֶׁהִגִּיעַ אֶל מַעֲיַן־מַיִם
לְיַד עֵץ תַּפּוּחַ. הוֹרִיד אוֹתוֹ מֵעַל גַּבּוֹ וְרָחַץ אֶת פָּנָיו.
פָּקַח אֶת עֵינָיו וּמָצָא אֶת סַיָּאר. אָמַר לוֹ: “סַיָּאר, הוֹלֵךְ
אוֹתִי אֶל אַלְכּוּפָה, שֶׁאֶתְאוֹשֵׁשׁ וְאֶאֱסֹף אֶת הַפָּרָשִׁים
וְהַחַיִל וְהַצָּבָא וְאַדְבִּיר בָּהֶם אֶת אוֹיְבִי תַּחְתַּי. וְדַע,
סַיָּאר, שֶׁרָעֵב אֲנִי”. הִזְדָּרֵז סַיָּאר וְהָלַךְ אֶל הָעֲרָבָה
וְצָד אֶפְרוֹחַ שֶׁל בַּת־יַעֲנָה וְהֵבִיא אוֹתוֹ אֶל אֲדוֹנָיו. זָבַח
אוֹתוֹ וּבִתְּרָהוּ לִבְתָרִים וְאָסַף עֲצֵי־דֶלֶק וְהִדְלִיק אֵשׁ
בַּעֲצֵי־הַהַדְלָקָה וְהִצִּית אֵשׁ, וְהֶאֱכִיל אוֹתוֹ וְהִשְׁקָהוּ מִן
הַמַּעֲיָן, וְשָׁבָה אֵלָיו רוּחוֹ. הָלַךְ סַיָּאר אֶל אַחַת מַחֲנוֹת
הַבְּדוּאִים וְגָנַב מֵהֶם סוּס וְהֵבִיא אוֹתוֹ אֶל עַגִ’יבּ. רָכַב
עָלָיו וְשָׂם פָּנָיו אֶל אַלְכּוּפָה. נָסַע יָמִים עַד שֶׁהִגִּיעַ
קָרוֹב לָעִיר. יָצָא הַנָּצִיב לְקַבֵּל פְּנֵי הַמֶּלֶךְ עַגִ’יבּ
וְנָתַן לוֹ שָׁלוֹם, וּמְצָאוֹ תָשׁוּשׁ מִן הָעִנּוּיִים שֶׁעִנָּה
אוֹתוֹ אָחִיו, נִכְנַס הַמֶּלֶךְ לָעִיר וְקָרָא לָרוֹפְאִים, וּבָאוּ
לְפָנָיו. אָמַר לָהֶם: “רַפְּאוּנִי בְפָחוֹת מֵעֲשָׂרָה יָמִים”. אָמְרוּ
לוֹ: “שָׁמַעְנוּ וּפְקֻדָּתְךָ נְמַלֵּא”. הָיוּ הָרוֹפְאִים מְטַפְּלִים
בְּעַגִ’יבּ עַד שֶׁנִּתְרַפֵּא וְהִבְרִיא מִן הַמַּחֲלָה שֶׁהָיָה בָהּ
וּמִן הַיִּסּוּרִים. צִוָּה עַל מִשְׁנֵהוּ לִכְתֹּב מִכְתָּבִים אֶל כָּל
הַנְּצִיבִים. כָּתַב אֶחָד וְעֶשְׂרִים מִכְתָּב, וְשָׁלַח אוֹתָם
אֲלֵיהֶם. צִיְּדוּ אֶת הַצָּבָא וְשָׂמוּ פְנֵיהֶם אֶל אַלְכּוּפָה
שׁוֹקְדִים עַל נְסִיעָתָם.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וְאֶחָד, אָמְרָה: ""שָׁמַעְתִּי, הַמֶּלֶךְ
הַמְאֻשָּׁר, שֶׁעַגִ’יבּ שָׁלַח שְׁלִיחִים לֶאֱסֹף צָבָא, וְשֶׁשָּׂם
הַצָּבָא אֶת פָּנָיו אֶל אַלְכּוּפָה וְהִגִּיעַ לְשָׁם.
וְאוּלָם בַּאֲשֶׁר לְגַרִיבּ, הִנֵּה הָיָה בְצַעַר עַל בְּרִיחַת
עַגִ’יבּ. שָׁלַח אַחֲרָיו אֶלֶף פָּרָשִׁים וְחִלְּקָם בְּכָל
הַדְּרָכִים. נָסְעוּ יוֹם וְלַיְלָה, וְלֹא מָצְאוּ כָל יְדִיעָה עַל
אוֹדוֹתָיו. חָזְרוּ וְהוֹדִיעוּ לְגַרִיבּ. חִפֵּשׂ אֶת אָחִיו סַהִים
וְלֹא מְצָאוֹ. פָּחַד עָלָיו מִפְּנֵי תַהְפּוּכוֹת הַזְּמַן, וְדָאַג
דְּאָגָה רָבָּה. וַעֲדַיִן הוּא בְכָךְ, וְהִנֵּה סַהִים נִכְנַס אֵלָיו
וְנָשַׁק אֶת הָאָרֶץ לְפָנָיו. קָם גַרִיבּ לִקְרָאתוֹ, כְּשֶׁרָאָה
אוֹתוֹ וְאָמַר לוֹ: “הֵיכָן הָיִיתָ?” אָמַר לוֹ: “הַמֶּלֶךְ כְּבָר
הִגַּעְתִּי אֶל אַלְכּוּפָה וּמָצָאתִי אֶת הַכֶּלֶב עַגִ’יבּ שֶׁכְּבַר
הִגִּיעַ אֶל מְקוֹם עֻזּוֹ, וְצִוָּה אֶת הָרוֹפְאִים שֶׁיְרַפְּאוּ
אוֹתוֹ מִמַּה שֶּׁהוּא בוֹ וְרִפְּאוּהוּ, וְהִבְרִיא וְכָתַב מִכְתָּבִים
וְשָׁלַח אוֹתָם אֶל נְצִיבָיו, וּבָאוּ אֵלָיו עִם צָבָא”. צִוָּה גַרִיבּ
אֶת צְבָאוֹ לִנְסֹעַ. הֵסִירוּ אֶת הָאֹהָלִים וְנָסְעוּ וּמְגַמַּת
פְּנֵיהֶם אַלְכּוּפָה. כְּשֶׁהִגִּיעוּ אֵלֶיהָ מָצְאוּ מִסָּבִיב לָהּ
צָבָא כַיָּם הָעוֹלֶה עַל גְּדוֹתָיו, אֵין לוֹ לֹא רֵאשִׁית וְלֹא
אַחֲרִית. חָנָה גַרִיבּ עִם צְבָאוֹ מִמּוּל לִצְבָא הַכּוֹפְרִים
וְהֵקִימוּ אֶת הָאֹהָלִים וְהִצִּיבוּ אֶת הַדְּגָלִים. נִכְנַס הַחשֶׁךְ
אֶל שְׁתֵּי הַפְּלַגּוֹת וְהִדְלִיקוּ אִשִּׁים, וְעָמְדוּ עַל
הַמִּשְׁמָר שְׁתֵּי הַמַּחֲנוֹת עַד שֶׁעָלָה הַיּוֹם. קָם הַמֶּלֶךְ
גַרִיבּ וְהִתְרַחֵץ כַּדָּת לַתְפִלָּה וְהִתְפַּלֵּל שְׁתֵּי כְרִיעוֹת
כְּדַת אָבִינוּ יְדִיד יָהּ אַבְרָהָם עָלָיו הַשָּׁלוֹם. וְצִוָּה
לְהַכּוֹת בְתֻפֵּי הַמִּלְחָמָה, וְהִכּוּ בָהֶם. נִשְּׂאוּ הַנִּסִּים,
וְלָבְשׁוּ הַפָּרָשִׁים שִׁרְיוֹן קַשְׂקַשִּׁים וְרָכְבוּ עַל הַסּוּסִים
וְהֶרְאוּ עַצְמָם, וּשְׂדֵה הַקְּרָב מְגַמָּתָם. וְהָיָה הָרִאשׁוֹן
שֶׁפָּתַח אֶת שַׁעַר הַמִּלְחָמָה הַמֶּלֶךְ אַלדָּאמִג, דּוֹדוֹ, אֲחִי
אָבִיו שֶׁל הַמֶּלֶךְ גַרִיבּ. וּכְבָר הוֹבִיל אֶת סוּסוֹ בֵין שְׁתֵּי
הַמַּעֲרָכוֹת, וְנִתְגַּלָּה בֵין שְׁתֵּי הַפְּלַגּוֹת וְשִׂחֵק
בְּרָמְחַיִם וּבְחַרְבוֹתַיִם עַד שֶׁנָּבוֹכָה דַעַת הַפָּרָשִׁים
וְהִשְׁתָּאוּ לוֹ שְׁתֵּי הַפְּלַגּוֹת. קָרָא וְאָמַר: “מִי הַיּוֹצֵא
לְדוּ־קְרָב, אַל יָבוֹא אֵלַי מִתְרַשֵּׁל וְלֹא מוּג־לֵבָב. אֲנִי
הַמֶּלֶךְ אַלדָּאמִג אָחִיו שֶׁל הַמֶּלֶךְ כֻּנְדַמִר”. יָצָא אֵלָיו
גִּבּוֹר מִפָּרָשֵׁי הַכּוֹפְרִים, דּוֹמֶה כְאִלּוּ הוּא אֲבוּקַת אֵשׁ,
וְהִתְנַפֵּל עַל אַלדָּאמִג מִבְּלִי אֹמֶר וּדְבָרִים. פְּגָשׁוֹ
אַלדָּאמִג וּדְקָרוֹ בֶּחָזֵהוּ, וְיָצָא חֹד הָרֹמַח מִכְּתָפֵהוּ,
וּמַהֵר אֱלֹהִים לְהוֹרִיד נִשְׁמָתוֹ לְתוֹךְ גֵּיהִנֹּם, הָרַע
לְמָקוֹם. יָצָא לִקְרָאתוֹ הַשֵּׁנִי וַהֲרָגוֹ וְהַשְּׁלִישִׁי,
וַהֲרָגוֹ. וְלֹא פָסְקוּ מִכָּךְ עַד שֶׁהָרַג מֵהֶם שִׁשָּׁה וְשִׁבְעִים
אִישׁ גִּבּוֹר. בְּאוֹתָהּ שָׁעָה הִסְּסוּ הָאֲנָשִׁים וְהַגִּבּוֹרִים
לָצֵאת לְמִלְחֶמֶת שְׁנַיִם. נָזַף עַגִ’יבּ בַּאֲנָשָׁיו וְאָמַר: “הוֹי
לָכֶם אֲנָשִׁים, אִם אַתֶּם יוֹצְאִים לַקְּרָב כֻּלְּכֶם אִישׁ אַחֲרֵי
אִישׁ לְבַדּוֹ, לֹא יַשְׁאִיר מִכֶּם גַּם אֶחָד לֹא עוֹמֵד וְלֹא
יוֹשֵׁב. הִתְנַפְּלוּ עָלָיו כֻּלְּכֶם כְּאִישׁ אֶחָד, שֶׁתְּפַנּוּ אֶת
הָאָרֶץ27 מֵהֶם כָּלָה, וְכָל גֻּלְגֹּלֶת מֵהֶם תַּחַת פַּרְסוֹת
הַסּוּסִים מֻפָּלָה”. בְּאוֹתָהּ שָׁעָה נוֹפְפוּ אֶת הַדֶּגֶל הַמְעוֹרֵר
בַּלָּהוֹת, וְנֶעֶרְמוּ צְבָאוֹת עַל צְבָאוֹת, וְזָרַם הַדָּם עַל
הָאָרֶץ נְהָרוֹת, וְשָׁפַט מִשְׁפָּטוֹ שׁוֹפֵט הַקְּרָב בְּלִי עַוְלָה,
וְעָמַד אַמִּיץ־הַלֵּב בִּמְקוֹם הַקְּרָב וְרַגְלוֹ אֵיתָנָה, וְהָפַךְ
עֹרֶף מוּג־הַלֵּב וְלָנוּס הִפְנָה, עוֹד בְּטֶרֶם עָבַר הַיּוֹם וּבָא
הַלַּיְלָה בָּאֹפֶל הָאָיֹם. וְלֹא פָסְקוּ מִמִּלְחָמָה וּקְרָב
וּלְהַכּוֹת בְחֹד רֹמַח וָלַהַב, עַד שֶׁחָלַף הַיּוֹם וְעָבַר וּבָא
הַלַּיְלָה וְנִתְעַכָּר. בְּאוֹתָהּ שָׁעָה הִכּוּ הַכּוֹפְרִים בַּתֹּף
לְהִפָּרֵד וּלְהִבָּדֵל, וְלֹא קִבֵּל גַרִיבּ, אֶלָּא הִתְנַפֵּל עַל
הַמְשַׁתְּפִים, וְהָלְכוּ אַחֲרָיו הַמַּאֲמִינִים הַמְאַחֲדִים. וְכַמָּה
מֵהֶם נִכְרַת רֹאשָׁם וְעָרְפָּם, וְכַמָּה נִקְרְעוּ יְדֵיהֶם וְגַבָּם,
וְכַמָּה רֻטְּשׁוּ בִרְכֵּיהֶם וְגִידֵיהֶם, וְכַמָּה נִשְׁמְדוּ גְבָרִים
וּנְעָרִים. וְלֹא הֵאִיר הַבֹּקֶר אֶלָּא כְשֶׁכְּבָר הֶחֱלִיטוּ
הַכּוֹפְרִים לִבְרֹחַ, וּכְבָר נָסוּ בְעֵת נִבְקַע הַשַּׁחַר. רָדְפוּ
אַחֲרֵיהֶם הַמֻּסְלְמִים עַד לִשְׁעַת הַצָּהֳרַיִם, וְלָקְחוּ מֵהֶם
שְׁבוּיִים יוֹתֵר עַל עֶשְׂרִים אֶלֶף, וְהֵבִיאוּ אוֹתָם כְּבוּלִים.
יָרַד גַרִיבּ לְיַד שַׁעַר הָעִיר וְצִוָּה מַכְרִיז לְהַכְרִיז בָּעִיר
הַנִּזְכֶּרֶת, בִּטְחָה לְכָל מִי שֶׁיַּעֲזֹב עֲבוֹדַת הָאֱלִילִים
וִיאַחֵד אֶת הַמֶּלֶךְ הַיּוֹדֵעַ כֹּל, הָאֱלֹהִים בּוֹרֵא הָאָדָם
וְאוֹר וָחשֶׁךְ שָׂם. בְּאוֹתָהּ שָׁעָה הִכְרִיזוּ בִרְחוֹבוֹת הָעִיר
כְּמוֹ שֶׁאָמַר, בִּטְחָה, וְהִתְאַסְלְמוּ כָל מִי שֶׁהָיָה בְתוֹכָהּ
גָּדוֹל וְקָטָן, וְיָצְאוּ כֻלָּם מְחַדְּשִׁים אֶת הִתְאַסְלְמוּתָם
לִפְנֵי הַמֶּלֶךְ גַרִיבּ. שָׂמַח בָּהֶם תַּכְלִית הַשִּׂמְחָה וְרָחַב
לִבּוֹ וְרָוַח. שָׁאַל עַל דְּבַר מִרְדָּאס וּבִתּוֹ מַהְדִיָּה.
הִגִּידוּ לוֹ שֶׁהוּא הָיָה חוֹנֶה מֵאַחֲרֵי הָהָר הָאָדֹם. בְּאוֹתָהּ
שָׁעָה שָׁלַח אֶל אָחִיו סַהִים וּבָא אֶצְלוֹ. אָמַר לוֹ: “חֲקֹר לִי עַל
דְּבַר אָבִיךָ”. רָכַב עַל סוּסוֹ וְלֹא שָׁהָה וְשָׂם עָלָיו אֶת רָמְחוֹ
הַחוּם וְלֹא הִתְרַשֵּׁל וְנָסַע, שָׂם פָּנָיו אֶל הָהָר הָאָדֹם
וְחִפֵּשׂ, וְלֹא מָצָא עַל אוֹדוֹתָיו כָּל יְדִיעָה, וְלֹא כָל עֲקֵבוֹת
לַאֲנָשָׁיו. רָאָה בִמְקוֹמָם שֵׁיךְ שֶׁל עַרְבִים בָּא בַיָּמִים,
רָצוּץ מֵרֹב שָׁנִים. שָׁאַל אוֹתוֹ סַהִים עַל דְּבַר מַצַּב הָאֲנָשִׁים
וּלְאָן הָלְכוּ. אָמַר לוֹ: “בְּנִי, כְּשֶׁשָּׁמַע מִרְדָּאס עַל דְּבַר
בּוֹא גַרִיבּ אֶל אַלְכּוּפָה, פָּחַד פַּחַד גָּדוֹל וְלָקַח אֶת בִּתּוֹ
וְאֶת אֲנָשָׁיו וְאֶת כָּל נַעֲרוֹתָיו וַעֲבָדָיו וְנָסַע לְאוֹתָם
מִדְבָּרוֹת וַעֲרָבוֹת, וְאֵינִי יוֹדֵעַ לְאָן שָׂמוּ פְנֵיהֶם”.
כְּשֶׁשָּׁמַע סַהִים אֶת דִּבְרֵי הַזָּקֵן, חָזַר אֶל אָחִיו וְהוֹדִיעוּ
זֹאת. נִצְטַעֵר צַעַר רַב וְיָשַׁב עַל כִּסֵּא מַלְכוּת אָבִיו וּפָתַח
אוֹצְרוֹתָיו וְחִלֵּק הוֹן לְכָל הַגִּבּוֹרִים. עָמַד בְּאַלְכּוּפָה
וְשָׁלַח מְרַגְּלִים לַחֲקֹר בִּדְבַר עַגִ’יבּ וְצִוָּה לְהָבִיא
לְפָנָיו אֶת רַבֵּי־מַלְכוּתוֹ, וּבָאוּ סָרִים לְמִשְׁמַעְתּוֹ28, וְכָךְ כָּל תּוֹשָׁבֵי
הָעִיר, נָתַן לָהֶם בִּגְדֵי־פְאֵר יְקָרִים וְצִוָּה אוֹתָם לִנְהֹג
בְּמֵישָׁרִים עִם הַנְּתִינִים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁנָּתַן גַרִיבּ בִּגְדֵי־פְאֵר לְתוֹשָׁבֵי
הָעִיר, וְצִוָּה אוֹתָם לִנְהֹג בְּמֵישָׁרִים עִם הַנְּתִינִים, רָכַב
בְּאַחַד הַיָּמִים לְצֵיד חַיּוֹת־הַבָּר וּצְבִי וְאַיָּל, וְיָצָא עִם
מֵאָה פָרָשׁ וְנָסַע עַד שֶׁהִגִּיעַ לְעֵמֶק שֶׁבּוֹ עֵצִים וּפֵרוֹת.
וּמֻשְׁפָּע בִּנְהָרוֹת וְעוֹפוֹת וּמִרְעֶה לַצְּבָאִים וְלָעֳפָרִים.
תִּמְצֶאנָה בוֹ מְנוּחָה הַנְּפָשׁוֹת וְיָשִׁיבוּ רֵיחוֹתָיו הַטּוֹבִים
לְחַיִּים אֶת הָרוּחוֹת הָרָפוֹת. עָמְדוּ בוֹ אוֹתוֹ הַיּוֹם, וְהָיָה
יוֹם שֶׁמֶשׁ בָּהִיר וְלָנוּ בוֹ עַד לַבֹּקֶר. הִתְפַּלֵּל גַרִיבּ
שְׁתֵּי כְרִיעוֹת אַחֲרֵי שֶׁהִתְרַחֵץ כַּדָּת וְהִלֵּל אֶת אֱלֹהִים
יִתְעַלֶּה וְהוֹדָה לוֹ. וְהִנֵּה נִשְׁמְעָה צְעָקָה וּמְהוּמָה,
סוֹאֲנִים בְּאָזְנֵיהֶם מֵאוֹתָהּ כִּכָּר. אָמַר גַרִיבּ לְסַהִים:
“חֲקֹר לָנוּ אֶת הַדָּבָר”. הָלַךְ מִיָּד וְנָסַע עַד שֶׁרָאָה רְכוּשׁ
בָּזוּז וְסוּסִים אֲסוּרִים וְנָשִׁים שְׁבוּיוֹת וִילָדִים צוֹרְחִים.
שָׁאַל אֶת אַחַד הַנְּתִינִים וְאָמַר לוֹ: “מַה הוּא הַדָּבָר?” אָמַר
לוֹ: “אֵלֶּה נְשֵׁי מִרְדָּאס נְשִׂיא בְנֵי־קַחְטָאן וּרְכוּשׁוֹ
וּרְכוּשׁ הַשֵּׁבֶט שֶׁעִמּוֹ שֶׁכֵּן הָרַג אַלְגַ’מַרְקָאן אֶתְמוֹל אֶת
מִרְדָּאס וּבָזַז אֶת רְכוּשׁוֹ וְלָקַח בַּשְּׁבִי אֶת נָשָׁיו וִילָדָיו
וּרְכוּשׁ הַשֵּׁבֶט כֻּלּוֹ. וְאַלְגַ’מַרְקָאן מִמִּנְהָגוֹ לַעֲרֹךְ
הַתְקָפוֹת וּלְהִסְתָּעֵר וּלְלַסְטֵם בַּדְּרָכִים וְהוּא עָרִיץ
קְשֵׁה־עֹרֶף שֶׁאֵין הָעַרְבִים יְכוֹלִים לוֹ וְלֹא הַמְּלָכִים מִשּׁוּם
שֶׁהוּא פֶּגַע רָע”. כְּשֶׁשָּׁמַע סַהִים עַל־דְּבַר הֶרֶג אָבִיו
וּשְׁבִי הַנָּשִׁים וּבְזִיזַת הָרְכוּשׁ, חָזַר אֶל אָחִיו גַרִיבּ
וְהוֹדִיעוֹ הַדָּבָר. וְנִתְוַסְּפָה בוֹ אֵשׁ עַל אֵשׁ וּבָעֲרָה בוֹ
קִנְאָתוֹ לָגֹל אֶת הַחֶרְפָּה וְלָקַחַת נָקַם. רָכַב עִם אֲנָשָׁיו
מְחַפְּשִׂים שְׁעַת־כּשֶׁר וְנָסְעוּ עַד שֶׁהִגִּיעוּ אֶל הָאֲנָשִׁים.
קָרָא אֶל הָאֲנָשִׁים: “אַללָּהּ הוּא הַגָּדוֹל, וְהוּא עֶלְיוֹן עַל
כָּל מִי שֶׁעוֹשֶׂה עָוֶל וְעוֹשֵׁק וְכוֹפֵר”. וְהָרַג מֵהֶם
בְּהִתְנַפְּלוּת אַחַת אֶחָד וְעֶשְׂרִים גִּבּוֹר. אַחַר־כָּךְ עָמַד
בְּאֶמְצַע, בִּשְׂדֵה הַמַּעֲרָכָה, בְּלֵב לֹא יֵדַע פַּחַד וְאָמַר:
“הֵיכָן אַלְגַ’מַרְקָאן? יֵצֵא אֵלַי לְדוּ־קְרָבוֹת שֶׁאֶתֵּן לוֹ
לִטְעֹם כּוֹס הַחֲרָפוֹת, וַאֲנַקֶּה מִמֶּנּוּ אֶת הָאֲרָצוֹת”.
וַעֲדַיִן לֹא גָּמַר גַרִיבּ אֶת דְּבָרָיו, עַד שֶׁיָּצָא לִקְרָאתוֹ
אַלְגַ’מַרְקָאן, כְּאִלּוּ הָיָה כַדּוּר יוֹרִים מִן הַכַּדּוּרִים אוֹ
גוּשׁ מִן הֶהָרִים, וְהוּא עוֹטֶה בַרְזֶל. וְהָיָה עֲנָק אָרֹךְ מְאֹד.
הִתְאַבֵּק עִם גַרִיבּ הִתְאַבְּקוּת עָרִיץ קְשֵׁה־עֹרֶף מִבְּלִי
דְבָרִים וּנְתִינַת שָׁלוֹם. הִתְנַפֵּל עָלָיו גַרִיבּ וּפְגָשׁוֹ
כְּאַרְיֵה שׁוֹחֵר לַטֶּרֶף. וְהָיְתָה עִם אַלְגַ’מַרְקָאן אַלָּה שֶׁל
בַּרְזֶל סִינִית כְּבֵדָה בְּמִשְׁקָלָהּ, שֶׁאִלּוּ הָיוּ מַכִּים בָּהּ
הַר הָיָה נֶהֱרָס. הֵנִיף אוֹתָהּ בְּיָדוֹ וְהִכָּה אֶת גַרִיבּ עַל
רֹאשׁוֹ, נִתְחַמֵּק גַרִיבּ מִמֶּנָּה וְשָׁמְטָה לָאָרֶץ וְנִתְקְעָה
בָהּ, חֲצִי אַמָּה. שָׁלַח גַרִיבּ אֶת יָדוֹ לְאַלָּתוֹ וְהִכָּה אֶת
אַלְגַ’מַרְקָאן עַל צֹמֶת כַּף יָדוֹ, וְרִטֵּשׁ אֶת אֶצְבְּעוֹתָיו
וְנָפְלָה הָאַלָּה מִתּוֹךְ יָדוֹ. גָּחַן גַרִיבּ מֵעַל טַבּוּר אֻכָּפוֹ
וּתְפָסָהּ מַהֵר יוֹתֵר מִן הַבָּרָק הַמְסַנְוֵר וְהִכָּה בָהּ אֶת
אַלְגַ’מַרְקָאן עַל מַעֲרֶכֶת צַלְעוֹתָיו, וְנָפַל לָאָרֶץ כַּדֶּקֶל
הַגָּבוֹהַּ. תְּפָסוֹ סַהִים וּכְפָתוֹ וּגְרָרוֹ בְחֶבֶל. מִהֲרוּ
פָּרָשֵׁי גַרִיבּ לְהִתְנַפֵּל עַל פָּרָשֵׁי אַלְגַ’מַרְקָאן וְהָרְגוּ
חֲמִשִּׁים, וְהִפְנוּ הַנִּשְׁאָרִים לָנוּס. וְלֹא פָסְקוּ לָסֶגֶת
אָחוֹר עַד שֶׁהִגִּיעוּ אֶל מַחֲנָם וְהוֹדִיעוּ אֶת הַדָּבָר בִּזְעָקָה.
רָכַב כָּל מִי שֶׁהָיָה בַמִּבְצָר לִקְרָאתָם וְשָׁאֲלוּ אוֹתָם עַל
הַדָּבָר, וְהוֹדִיעוּ לָהֶם מַה שֶּׁקָרָה. וּכְשֶׁשָּׁמְעוּ
שֶׁנְּשִׂיאָם נָפַל בַּשֶּׁבִי, נִזְדָּרְזוּ לְהַצִּילוֹ וְנָסְעוּ
וּמְגַמַּת פְּנֵיהֶם אֶל הָעֵמֶק. וְהַמֶּלֶךְ גַרִיבּ יָרַד מֵעַל סוּסוֹ
בְּשָׁעָה שֶׁלָּקַח אֶת אַלְגַ’מַרְקָאן בַּשֶּׁבִי וּבָרְחוּ
גִּבּוֹרָיו, וְצִוָּה לְהָבִיא לְפָנָיו אֶת אַלְגַ’מַרְקָאן.
כְּשֶׁהֵבִיאוּ אוֹתוֹ, וּבָא אֵלָיו, נִכְנַע לְפָנָיו וְאָמַר:
“בַּחֲסוּתְךָ אֲנִי, אַבִּיר־הַדּוֹר”. אָמַר לוֹ גַרִיבּ: “כֶּלֶב
שֶׁבָּעַרְבִים, כְּלוּם תְּלַסְטֵם אֶת עוֹבְדֵי־אֱלֹהִים יִתְעַלֶּה
בַּדְּרָכִים, וְאִי־אַתָּה יָרֵא אֶת רִבּוֹן־הָעוֹלָמִים?” אָמַר לוֹ
אַלְגַ’מַרְקָאן: “אֲדוֹנִי הַנַּעֲלֶה, וּמַה הוּא רִבּוֹן־הָעוֹלָמִים?”
אָמַר לוֹ גַרִיבּ: “וּמַה הוּא זֶה מִן הַפְּגָעִים שָׁאַתָּה עוֹבְדָם?”
אָמַר לוֹ: “אֲדוֹנִי הַנַּעֲלֶה, עוֹבֵד אֲנִי אֱלוֹהַּ מִתְּמָרִים
דְּחוּסִים לוּשִׁים בְּחֶמְאָה מֻתָּכָה וּדְבַשׁ, וּלְעִתִּים אֲנִי
אוֹכְלוֹ וְעוֹשֶׂה לִי אַחֵר בִּמְקוֹמוֹ”.29 צָחַק גַרִיבּ עַד
שֶׁנָּפַל עַל גַּבּוֹ וְאָמַר: “הוֹי עָלוּב, אֵין לַעֲבֹד אֶלָּא אֶת
אַללָּהּ יִתְעַלֶּה אֲשֶׁר בְּרָאֲךָ וּבָרָא כָּל דָּבָר, וּמְפַרְנֵס
כָּל חַי, וְאֵין דָּבָר נִסְתָּר מִמֶּנּוּ, וְהוּא הַכֹּל יוּכַל”. אָמַר
לוֹ אַלְגַ’מַרְקָאן: “וְהֵיכָן הוּא אֵל אַדִּיר זֶה שֶׁאֶעֶבְדֶנּוּ?”
אָמַר לוֹ גַרִיבּ: “הוֹי אַתָּה, דַּע שֶׁאֱלֹהִים זֶה שְׁמוֹ אַללָּהּ,
וְהוּא אֲשֶׁר בָּרָא אֶת הַשָּׁמַיִם וְאֶת הָאָרֶץ וְהִצְמִיחַ אֶת
הָעֵצִים, וְהִזְרִים אֶת הַנְּהָרוֹת וּבָרָא אֶת הַחַיּוֹת וְאֶת
הָעוֹפוֹת וְגַן־עֵדֶן וְגֵיהִנֹּם, וְנֶעֱלָם מִן הָעֵינַיִם, רוֹאֶה
וְאֵינוֹ נִרְאֶה וְהוּא הַמָּרוֹם בַּמְּרוֹמִים, וְהוּא אֲשֶׁר
בְּרָאָנוּ וּמְכַלְכְּלֵנוּ. לוֹ הַשֶּׁבַח. אֵין אֱלוֹהַּ בִּלְתִּי
הוּא”. כְּשֶׁשָּׁמַע אַלְגַ’מַרְקָאן אֶת דִּבְרֵי גַרִיבּ, נִפְקְחוּ
אָזְנֵי לִבּוֹ וְסָמַר עוֹרוֹ וְאָמַר: “אֲדוֹנִי, וּמַה הוּא שֶׁאֹמַר
כְּדֵי שֶׁאֶהֱיֶה מִכֶּם, וְיִרְצֵנִי אֵל אַדִּיר זֶה?” אָמַר לוֹ:
“אֱמֹר: אֵין אֱלוֹהַּ אֶלָּא אַללָּהּ. אַבְרָהָם יְדִיד־יָהּ, שְׁלִיחַ
אַללָּהּ”. בִּטֵּא אַלְגַ’מַרְקָאן אֶת מַאֲמַר־הָעֵדוּת, וְנִכְתַּב
בְּתוֹךְ מִשְׁפַּחַת־הַמְאֻשָּׁרִים. אָמַר לוֹ: “כְּלוּם טָעַמְתָּ אֶת
מְתִיקוּת הָאִסְלָאם?” אָמַר לוֹ: “הֵן”. אָמַר גַרִיבּ: “פַּתְּחוּ
כְבָלָיו” וּפִתְּחוּם. נָשַׁק אֶת הָאָרֶץ לִפְנֵי גַרִיבּ, וְנָשַׁק אֶת
רֶגֶל גַרִיבּ. וַעֲדַיִן הֵם בְּכָךְ, כְּשֶׁהִתְעוֹרֵר אָבָק עַד
שֶׁסָּתַם אֶת כָּל הָעוֹלָם.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וּשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַלְגַ’מַרְקָאן, אַחֲרֵי שֶׁהִתְאַסְלֵם נָשַׁק אֶת
הָאָרֶץ לִפְנֵי גַרִיבּ, וּפִתְאֹם הִתְעוֹרֵר אָבָק, עַד שֶׁסָּתַם אֶת
כָּל הָעוֹלָם. אָמַר גַרִיבּ: “סַהִים, חֲקֹר לָנוּ עִנְיַן אָבָק זֶה”.
יָצָא כָעוֹף בְּעוּפוֹ וְנֶעְדַּר שָׁעָה אַחַת וְחָזַר וְאָמַר: “מֶלֶךְ
הַדּוֹר: אֲבַק בְּנֵי עָאמִר חַבְרֵי אַלְגַ’מַרְקָאן הוּא”. אָמַר לוֹ:
“רְכַב וּפְגשׁ אֶת בְּנֵי־עַמְּךָ, וְהַצַּע לִפְנֵיהֶם אֶת הָאִסְלָאם.
וְאִם הֵם נִשְׁמָעִים לְךָ, שָׁלוֹם יִהְיֶה לָהֶם. אַךְ אִם יְסָרְבוּ,
נַכֵּם בַחֶרֶב”. רָכַב אַלְגַ’מַרְקָאן וְהוֹלִיךְ סוּסוֹ עַד
שֶׁפְּגָשָׁם וְקָרָא אֲלֵיהֶם, וְהִכִּירוּהוּ. יָרְדוּ מֵעַל סוּסֵיהֶם
וּבָאוּ הוֹלְכִים בְּרַגְלֵיהֶם וְאָמְרוּ: “שְׂמֵחִים אָנוּ עַל
שֶׁיָּצָאתָ בְשָׁלוֹם, אֲדוֹנֵנוּ”. אָמַר לָהֶם: “אֲנָשִׁים, מִי
שֶׁיִּשְׁמַע לְקוֹלִי, הִנֵּה נִצָּל, אַךְ אֲשֶׁר יַמְרֶה אֶת פִּי,
הֲרֵינִי מְפוֹצֵץ אוֹתוֹ בְחֶרֶב זוֹ”. אָמְרוּ לוֹ: “צַו עָלֵינוּ כָל
מַה שָּׁאַתָּה חָפֵץ, שֶׁאֵין אָנוּ מַמְרִים אֶת פִּיךָ לְכָל אֲשֶׁר
תְּצַוֵּנוּ”. אָמַר לָהֶם: ""אִמְרוּ אִתִּי: “אֵין אֱלוֹהַּ בִּלְתִּי
אַללָּהּ. אַבְרָהָם יְדִיד־אַללָּה”. אָמְרוּ לוֹ: “אֲדוֹנֵנוּ, מִנַּיִן
לְךָ דְּבָרִים אֵלֶּה?” סִפֵּר לָהֶם מַה שֶּׁאֵרַע לוֹ עִם גַרִיבּ,
וְאָמַר לָהֶם: “אֲנָשִׁים, כְּלוּם אִי אַתֶּם יוֹדְעִים, שֶׁאֲנִי
הַשָּׁקוּל כְּנֶגֶד כֻּלְּכֶם בִּשְׂדֵה מַעֲרֶכֶת הַקְּרָב וּמְקוֹם
הַמִּלְחָמָה וְהַדְּקִירָה? וַהֲרֵי לְקָחַנִי בַּשְּׁבִי אָדָם יָחִיד,
וְנָתַן לִי לִטְעֹם טַעַם הַשִּׁפְלוּת וְהַקָּלוֹן”. כְּשֶׁשָּׁמְעוּ
הָאֲנָשִׁים אֶת דְּבָרָיו, בִּטְּאוּ אֶת דִּבְרֵי אַחֲדוּת הָאֵל. פָּנָה
אַלְגַ’מַרְקָאן וְהָלַךְ אִתָּם אֶל גַרִיבּ וְחִדְּשׁוּ אֶת
הִתְאַסְלְמוּתָם לְפָנָיו, וּבֵרְכוּ אוֹתוֹ בְּנִצָּחוֹן וָעֹז, אַחֲרֵי
שֶׁנָּשְׁקוּ אֶת הָאָרֶץ. אָמַר לָהֶם: “לְכוּ אֶל שִׁבְטְכֶם,
וְהַצִּיעוּ לִפְנֵיהֶם אֶת הָאִסְלָאם. אָמְרוּ אַלְגַ’מַרְקָאן
וַאֲנָשָׁיו: “אֲדוֹנֵנוּ, אֵין אָנוּ פּוֹרְשִׁים מִמְּךָ עוֹד כָּל יְמֵי
חַיֵּינוּ. וְאוּלָם הוֹלְכִים אָנוּ וּמְבִיאִים אֶת יְלָדֵינוּ וּבָאִים
אֵלֶיךָ”. אָמַר לָהֶם גַרִיבּ: “אֲנָשִׁים, לְכוּ וְהַדְבִּיקוּנִי
אַחֲרֵי כֵן בִּמְדִינַת אַלְכּוּפָה”. רָכְבוּ אַלְגַ’מַרְקָאן
וַאֲנָשָׁיו עַד שֶׁהִגִּיעוּ אֶל שִׁבְטָם, וְהִצִּיעוּ לִפְנֵי נְשֵׁיהֶם
וְיַלְדֵיהֶם אֶת הָאִסְלָאם, וְהִתְאַסְלְמוּ עַד לָאַחֲרוֹן שֶׁבָּהֶם,
וְהָרְסוּ אֶת הַבָּתִּים וְאֶת הָאֹהָלִים, וְנָהֲגוּ אֶת הַסּוּסִים
וְהַגְּמַלִּים וְהַצֹּאן וְנָסְעוּ לְעֵבֶר אַלְכּוּפָה, וְנָסַע גַרִיבּ.
וּכְשֶׁהִגִּיעַ אֶל אַלְכּוּפָה, קִבְּלוּ אֶת פָּנָיו הַפָּרָשִׁים
בְּתַהֲלוּכָה מְפֹאָרָה. נִכְנַס לְאַרְמוֹן הַמֶּלֶךְ וְיָשַׁב עַל
מוֹשַׁב אָבִיו, וְעָמְדוּ הַגִּבּוֹרִים לְיָמִין וְלִשְׂמֹאל. נִכְנְסוּ
אֵלָיו הַמְרַגְּלִים וְהוֹדִיעוּ לוֹ, שֶׁאָחִיו הִגִּיעַ אֶל
אַלְגַ’לַנְד בֶּן כַּרְכָּר, שַׁלִּיט מְדִינַת עֹמָאן וְאֶרֶץ תֵּימָן.
כְּשֶׁשָּׁמַע גַרִיבּ עַל דְּבַר אָחִיו, הִזְעִיק אֶת אֲנָשָׁיו וְאָמַר:
“אֲנָשִׁים, גְּשׁוּ וְהִכּוֹנוּ לַמַּסָּע בְּעוֹד שְׁלשֶׁת יָמִים”.
הִצִּיעַ לִפְנֵי שְׁלשִׁים הָאֶלֶף שֶׁלְּקָחוּם בַּשְּׁבִי בְּרֵאשִׁית
הַמַּעֲרָכָה לְהִתְאַסְלֵם וְלִנְסֹעַ אִתָּם. הִתְאַסְלְמוּ מֵהֶם
עֶשְׂרִים אֶלֶף וְסֵרְבוּ עֲשֶׂרֶת אֲלָפִים, וְהָרַג אוֹתָם. נִגְּשׁוּ
אַלְגַ’מַרְקָאן וַאֲנָשָׁיו וְנָשְׁקוּ אֶת הָאָרֶץ לְפָנָיו, נָתַן לָהֶם
בִּגְדֵי־פְאֵר יְקָרִים, וּמִנָּה אוֹתוֹ מְפַקֵּד לַצָּבָא וְאָמַר:
“גַ’מַרְקָאן, רְכַב עִם נִכְבַּדֵּי בְנֵי־דוֹדְךָ וְעֶשְׂרִים אֶלֶף
פָּרָשׁ וְסַע בְּרֹאשׁ הַצָּבָא וְשִׂים פָּנֶיךָ אֶל אֶרֶץ אַלְגַ’לַנְד
בֶּן כַּרְכָּר שַׁלִּיט מְדִינַת עֹמָאן”. אָמַר לוֹ: שָׁמַעְתִּי
וּכְמִצְוָתְךָ30 אֶעֱשֶׂה”. עָזְבוּ אֶת נְשֵׁיהֶם וְאֶת יַלְדֵיהֶם
בְּתוֹךְ אַלְכּוּפָה וְנָסְעוּ. אַחַר כָּךְ פָּקַד גַרִיבּ אֶת הַרְמוֹן
מִרְדָּאס וְנָפְלָה עֵינוֹ עַל מַהְדִיָּה, וְהִיא בֵין הַנָּשִׁים. נָפַל
מִתְעַלֵּף וְהִזְלִיפוּ עַל פָּנָיו מֵי־וְרָדִים. וּכְשֶׁהִתְעוֹרֵר
חִבֵּק אוֹתָהּ וְנִכְנַס עִמָּהּ לַחֲדַר הַיְשִׁיבָה. יָשָׁב עִמָּהּ
וְיָשְׁנוּ מִבְּלִי כָל רָע עַד שֶׁהֵאִיר הַבֹּקֶר, וְיָצָא וְיָשַׁב עַל
כִּסֵּא מַלְכוּתוֹ וְנָתַן בֶּגֶד־פְּאֵר לְדוֹדוֹ אֲחִי־אָבִיו
אַלדָּאמִג וּמִנָּה אוֹתוֹ לְנָצִיב עַל עִרָאק כֻּלָּהּ, וְצִוָּה אוֹתוֹ
לָשִׂים עֵינוֹ עַל מַהְדִיָּה עַד שֶׁיָּשׁוּב מִפְּשֹׁט בִּגְדוּד עִם
אָחִיו, וְקִבֵּל עַל עַצְמוֹ אֶת פְּקֻדָּתוֹ. יָצָא עִם עֶשְׂרִים אֶלֶף
פָּרָשׁ וַעֲשֶׂרֶת אֲלָפִים רַגְלִי וְנָסַע. שָׂם פָּנָיו לְאַדְמַת
עֹמָאן וְאֶרֶץ תֵּימָן. וּכְבָר הִגִּיעַ עַגִ’יבּ אֶל מְדִינַת עֹמָאן
עִם אֲנָשָׁיו בְּנוּסָם, וְנִתְגַּלָּה לְתוֹשָׁבֵי עֹמָאן אֲבָקָם. רָאָה
אַלגַ’לַנְד בֶּן כַּרְכָּר אוֹתוֹ אָבָק וְצִוָּה אֶת הָרָצִים לַחֲקֹר
לוֹ אֶת הַדָּבָר. נֶעֶדְרוּ וְחָזְרוּ וְהוֹדִיעוּ לוֹ, שֶׁזֶּה הוּא
אֲבָקוֹ שֶׁל מֶלֶךְ, עַגִ’יבּ שְׁמוֹ, שַׁלִּיט עִרָאק. הִשְׁתּוֹמֵם
אַלְגַ’לַנְד עַל בּוֹא עַגִ’יבּ לְאַרְצוֹ. וּכְשֶׁנִּתְאַמֵּת הַדָּבָר
אֶצְלוֹ אָמַר לַאֲנָשָׁיו: “צְאוּ לִקְרָאתָם”. יָצְאוּ לִקְרַאת עַגִ’יבּ
וְנָטוּ אֶת אָהֳלֵיהֶם לְיַד שַׁעַר הָעִיר. עָלָה עַגִ’יבּ אֶל
אַלְגַ’לַנְד, בּוֹכֶה וַאֲבוּל הַלֵּב, שֶׁכֵּן הָיְתָה בַּת דּוֹדוֹ,
אֲחִי אָבִיו שֶׁל עַגִ’יבּ אֵשֶׁת אַלְגַ’לַנְד, וְלוֹ יְלָדִים
מִמֶּנָּהּ. כְּשֶׁרָאָה אֶת גִּיסוֹ וְהוּא בְמַצָּב זֶה, אָמַר לוֹ:
“הַגֵּד לִי עִנְיָנְךָ”. סִפֵּר לוֹ כָל מַה שֶּׁאֵרַע לוֹ מֵרֵאשִׁיתוֹ
וְעַד אַחֲרִיתוֹ עִם אָחִיו. אָמַר לוֹ: “הַמֶּלֶךְ, הִנֵּה הוּא מְצַוֶּה
אֶת הָאֲנָשִׁים לַעֲבֹד אֶת אֲדוֹן הַשָּׁמַיִם וּמֵנִיא אוֹתָם
מֵעֲבוֹדַת הָאֱלִילִים וְזוּלָתָם מִן הָאֱלָהוּת”. כְּשֶׁשָּׁמַע
אַלְגַ’לַנְד דְּבָרִים אֵלֶּה גָּעַשׁ בְּעָוֶל וְרִשְׁעָה וְאָמַר:
“נִשְׁבָּע אֲנִי בַשֶּׁמֶשׁ בַּעֲלַת הָאוֹרוֹת, שֶׁאֵינִי מַשְׁאִיר
לְאַנְשֵׁי אָחִיךָ חֲצֵרוֹת. הֵיכָן עָזַבְתָּ אֶת הָאֲנָשִׁים, וְכַמָּה
הֵם?” אָמַר לוֹ: “עֲזַבְתִּים בְּתוֹךְ אַלְכּוּפָה, וְהֵם חֲמִשִּׁים
אֶלֶף פָּרָשׁ”. הִזְעִיק אֶת אֲנָשָׁיו וְאֶת מִשְׁנֵהוּ גֻ’וַמַרְד
וְאָמַר לוֹ: “קַח אִתְּךָ שִׁבְעִים אֶלֶף פָּרָשׁ וְלֵךְ אֶל
הַמֻּסְלְמִים וְהָבֵא אוֹתָם אֵלַי חַיִּים, שֶׁאַעֲנֶּה אוֹתָם בְּכָל
מִינֵי עִנּוּיִים”. רָכַב גֻ’וַמַרְד עִם הַחַיִל וּמְגַמַּת פָּנָיו
אַלְכּוּפָה יוֹם רִאשׁוֹן וְיוֹם שֵׁנִי עַד שִׁבְעָה יָמִים. וּבִזְמַן
שֶׁהָיוּ נוֹסְעִים הִגִּיעוּ לְיַד עֵמֶק שֶׁבּוֹ עֵצִים וּנְהָרוֹת
וּפֵרוֹת. צִוָּה אוֹתָם גֻ’וַמַרְד לַחֲנוֹת.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וְאַרְבָּעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁגֻ’וַמַרְד, בְּשָׁעָה שֶׁשָּׁלַח אוֹתוֹ אַלְגַ’לַנְד עִם
הַחַיִל, הִגִּיעַ לְעֵמֶק שֶׁבּוֹ עֵצִים וּנְהָרוֹת וּפֵרוֹת, וְצִוָּה
אוֹתָם לַחֲנוֹת. נָחוּ עַד חֲצוֹת הַלַּיְלָה. אַחַר־כָּךְ צִוָּה
גֻ’וַמַרְד לִנְסֹעַ וְרָכַב עַל סוּסוֹ וְעָבַר לִפְנֵיהֶם וְנָסַע עַד
לְעֵת שַׁחַר. נִכְנְסוּ לְתוֹךְ עֵמֶק מֻשְׁפָּע בְּעֵצִים, וּכְבָר
נָתְנוּ רֵיחָם פְּרָחָיו, וְזִמְּרוּ צִפָּרָיו, וְנָטוּ עֳפָאָיו. נָשַׁב
בּוֹ הַשָּׂטָן רוּחַ גַּאֲוָה וְנָשָׂא קוֹלוֹ בְּבָתֵּי־שִׁיר אֵלֶּה:

אֶחֱצֶה יָם כָּל אָבָק בִּצְבָאִי,


וְאוֹבִיל שְׁבוּיִים בְּעֻזִּי וְכֹחִי,


וְיָדְעוּ פָרָשֵׁי כָל אֶרֶץ, כִּי אֲנִי


מוֹרָא לַפָּרָשִׁים מָגֵן לְשִׁבְטִי.


אֶת גַרִיבּ בִּכְבָלִים אוֹבִיל שְׁבִי,


וְאָשׁוּב שָׂשׂ, שְׁלֵמָה שִׂמְחָתִי.


אֶלְבַּשׁ שִׁרְיוֹנִי וְאֶקַּח כְּלֵי זֵינִי


וּלְכָל עֵבֶר לְהִסְתָּעֵר אֵלֶךְ לִי.

לֹא גָמַר גֻ’וַמַרְד אֶת שִׁירוֹ עַד שֶׁיָּצָא עָלָיו מִבֵּין הָעֵצִים
פָּרָשׁ גְּבַהּ־אַף וּבַרְזֶל עָטַף. גָּעַר בְּגֻ’וַמַרְד וְאָמַר לוֹ:
“עֲצֹר נוֹדֵד שֶׁבָּעַרְבִים וּפְשֹׁט אֶת בְּגָדֶיךָ וְכֵלֶיךָ וְרֵד
מֵעַל סוּסֶךָ וּמַלֵּט אֶת נַפְשֶׁךָ”. כְּשֶׁשָּׁמַע גֻ’וַמַרְד
דְּבָרִים אֵלֶּה, הָפַךְ הָאוֹר בְּפָנָיו לְחשֶׁךְ וְשָׁלַף חַרְבּוֹ
וְהִתְנַפֵּל עַל אַלְגַ’מַרְקָאן וְאָמַר לוֹ: “הוֹי נוֹדֵד
שֶׁבָּעַרְבִים כְּלוּם תְּלַסְטֵם אוֹתִי בַדְּרָכִים, בְּעוֹד אֲנִי
מְפַקֵּד צְבָא אַלְגַ’לַנְד בֶּן כַּרְכָּר, כְּדֵי לְהָבִיא אֶת גַרִיבּ
וַאֲנָשָׁיו כְּפוּתִים?” כְּשֶׁשָּׁמַע אַלְגַ’מַרְקָאן דְּבָרִים אֵלֶּה,
אָמַר: “כַּמָּה מְקָרֵר זֶה אֶת כְּבֵדִי” וְהִתְנַפֵּל עַל גֻ’וַמַרְד
כְּשֶׁהוּא נוֹשֵׂא קוֹלוֹ בְּבָתֵּי־שִׁיר אֵלֶּה:

אֲנִי הַפָּרָשׁ הַיָּדוּעַ בִשְׂדֵה־קְרָב.


מֵחַרְבִּי וְרָמְחִי אוֹיֵב פָּחֲדוֹ רָב.


אֲנִי אַלְגַ’מַרְקָאן לוֹ יְצַפּוּ בַצָּרָה,


וּפָרָשֵׁי־אָדָם יָדְעוּ דְקִירָה אֶדְקְרָה.


גַרִיבּ אֶמִירִי, לֹא כִי אִמָאמִי וּנְשִׂיאִי הוּא,


אַרְיֵה קְרָבוֹת עֵת מַחֲנַיִם יִפָּגְשׁוּ,


אִמָאם לוֹ דַת וּנְזִירוּת וּגְבוּרָה יַחְדָו,


בִּשְׂדֵה הַמַּעֲרָכָה יַכְרִית אוֹיְבָיו.


יִקְרָא אֶל דַת יְדִיד יָהּ, מַשְׁמִיעַ


פְּסוּקֵי אֱלֹהִים עַל אַף אֱלִילֵי כַחַשׁ, יוֹדִיעַ.

וְכָךְ הָיָה מַעֲשֶׂה: כְּשֶׁנָּסַע אַלגַ’מַרְקָאן עִם אֲנָשָׁיו
מִמְּדִינַת אַלְכּוּפָה, נִשְׁאַר בַּדֶּרֶךְ עֲשָׂרָה יָמִים, וְחָנוּ
בָאַחַד־עָשָׂר וְעָמְדוּ עַד חֲצוֹת הַלַּיְלָה. אַחַר־כָּךְ צִוָּם
אַלְגַ’מַרְקָאן לִנְסֹעַ וְנָסְעוּ, וְנָסַע הוּא לִפְנֵיהֶם, וְנִכְנַס
לְתוֹךְ אוֹתוֹ הָעֵמֶק וְשָׁמַע אֶת גֻ’וַמַרְד31 כְּשֶׁהוּא נוֹשֵׂא
קוֹלוֹ בַּשִּׁיר שֶׁנִּזְכַּר לִפְנֵי כֵן, וְהִתְנַפֵּל עָלָיו
הִתְנַפְּלוּת אַרְיֵה טוֹרֵף, וְהִכָּהוּ בַחֶרֶב וְשִׁסַּע אוֹתוֹ
לִשְׁנַיִם. הִמְתִּין עַד שֶׁבָּאוּ מְפַקְּדֵי הַצָּבָא וְהוֹדִיעַ לָהֶם
מַה שֶּׁאֵרַע, וְאָמַר לָהֶם: “הֵחָלְקוּ. יִקְּחוּ כָל חֲמִשָּׁה מִכֶּם
אִתָּם חֲמֵשֶׁת אֲלָפִים וְיַקִּיפוּ אֶת הָעֵמֶק מִסָּבִיב לוֹ וַאֲנִי
אֶעֱמֹד עִם אַנְשֵׁי בְנֵי עָאמִר. וּכְשֶׁיַּגִּיעוּ אֵלַי רִאשׁוֹנָה
הָאוֹיְבִים אֶתְנַפֵּל עֲלֵיהֶם וְאֶצְעַק: ‘אַללָּהּ הוּא הַגָּדוֹל’.
וּכְשֶׁתִּשְׁמְעוּ אֶת צַעֲקָתִי הִתְנַפְּלוּ וְגַדְּלוּ לֵאלֹהִים
וְהַכּוּ בָהֶם בָּחֶרֶב”. אָמְרוּ לוֹ: “שָׁמַעְנוּ וְכִפְקֻדָּתְךָ
נַעֲשֶׂה”. סָבְבוּ עַל גִּבּוֹרֵיהֶם וְהוֹדִיעוּ לָהֶם וְנֶחְלְקוּ לְכָל
רוּחוֹת הָעֵמֶק בִּשְׁעַת הִבָּקַע הַשַּׁחַר. וְהִנֵּה כְבָר בָּאוּ
הָאֲנָשִׁים כְּעֶדְרֵי הַצֹּאן וּמִלְּאוּ אֶת הַמִּישׁוֹר וְאֶת הָהָר.
בְּאוֹתָהּ שָׁעָה הִתְנַפֵּל אַלְגַ’מַרְקָאן עִם בְּנֵי עָאמִר,
וְצָעֲקוּ: “אַללָּהּ הוּא הַגָּדוֹל”, וְשָׁמְעוּ הַמַּאֲמִינִים
וְהַכּוֹפְרִים. צָעֲקוּ הַמֻּסְלְמִים מִכָּל הָעֲבָרִים: “אַללָּהּ הוּא
הַגָּדוֹל. נִצָּחוֹן וּתְשׁוּעָה”. וְנָחֲלוּ תְבוּסָה אֵלֶּה
שֶׁכָּפְרוּ, וְעָנוּ לְעֻמָּתָם הָרִים וּתְלָלִים, וְכָל יָבֵשׁ
וְרַעֲנָן אוֹמְרִים: “אַללָּהּ הוּא הַגָּדוֹל”. נִדְהֲמוּ הַכּוֹפְרִים
וְהִכּוּ אִישׁ אֶת אָחִיו בַּחֶרֶב הַגּוֹזֶרֶת, וְהִתְנַפְּלוּ
הַמֻּסְלְמִים הַצַּדִּיקִים כְּאִלּוּ הָיוּ אֲבוּקַת אֵשׁ. וְלֹא נִרְאָה
אֶלָּא רֹאשׁ מְעוֹפֵף וְזֶרֶם דַּם שׁוֹטֵף, וְנָבוֹךְ מוּג לֵב. וְלֹא
נִרְאוּ הַפָּנִים אֶלָּא אַחֲרֵי שֶׁכְּבָר נֶהֶרְגוּ שְׁנֵי שְׁלִישִׁים
מִן הַכּוֹפְרִים, וּמִהֵר אֱלֹהִים לְהוֹרִיד נִשְׁמוֹתֵיהֶם אֶל תּוֹךְ
גֵּיהִנֹּם, לִמְקוֹם הָרָעָה. נָסוּ הַנִּשְׁאָרִים וְנָפוֹצוּ
בַעֲרָבוֹת, וְרָדְפוּ אַחֲרֵיהֶם הַמֻּסְלְמִים, לוֹקְחִים בַּשֶּׁבִי
וְהוֹרְגִים עַד חֲצוֹת הַיּוֹם. אַחַר־כָּךְ חָזְרוּ אַחֲרֵי שֶׁלָּקְחוּ
בַשְּׁבִי שִׁבְעַת אֲלָפִים. וְלֹא חָזְרוּ מִן הַכּוֹפְרִים בִּלְתִּי
אִם שִׁשָּׁה וְעֶשְׂרִים אֶלֶף, וְרֻבָּם פְּצוּעִים. וְחָזְרוּ
הַמֻּסְלְמִים מְעוֹדָדִים וּמְנַצְּחִים, וְאָסְפוּ אֶת הַסּוּסִים וְאֶת
כְּלֵי־הַזַּיִן וְאֶת הַכְּבוּדָה וְהָאֹהָלִים וְשָׁלְחוּ אוֹתָם בְּיַד
אֶלֶף פָּרָשִׁים אֶל אַלְכּוּפָה.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַלְגַ’מַרְקָאן הֵמִית אֶת גֻ’וַמַרְד אַחֲרֵי
שֶׁהִתְלַקַּח הַקְּרָב בֵּינֵיהֶם, וְהִכָּה לְפִי חֶרֶב אֶת אֲנָשָׁיו,
וְלָקַח רַבִּים מֵהֶם בַּשְּׁבִי וּבָזַז אֶת רְכוּשָׁם וְאֶת סוּסֵיהֶם
וְאֶת הַכְּבוּדָה וְשָׁלַח אוֹתָם בְּיַד אֶלֶף פָּרָשׁ אֶל אַלְכּוּפָה.
אַחַר־כָּךְ יָרְדוּ אַלגַ’מַרְקָאן וּצְבָא הָאִסְלָאם מֵעַל הַסּוּסִים
וְהִצִּיעוּ אֶת הָאִסְלָאם לִפְנֵי הַשְּׁבוּיִים וְקִבְּלוּ אוֹתוֹ
בְּלִבָּם וּבְפִיהֶם. הִתִּירוּ אֶת אֲסוּרֵיהֶם וְחִבְּקוּ אוֹתָם
וְשָׂמְחוּ בָהֶם, וּכְבָר הָיָה לְאַלגַ’מַרְקָאן צָבָא עָצוּם. נָתַן
לַאֲנָשָׁיו מְנוּחָה יוֹם אֶחָד וָלַיְלָה וְנָסַע אִתָּם בִּשְׁעַת
הַבֹּקֶר, וּמְגַמַּת פָּנָיו אֶל אֶרֶץ אַלְגַ’לַנְד בֶּן כַּרְכָּר,
וְנָסְעוּ אֶלֶף הַפָּרָשִׁים עִם הַבִּזָּה עַד שֶׁהִגִּיעוּ אֶל
אַלְכּוּפָה וְהוֹדִיעוּ אֶת הַמֶּלֶךְ גַרִיבּ מַה שֶּׁאֵרַע. שָׂמַח
בַּבְּשׂוֹרָה הַטּוֹבָה וּפָנָה אֶל גוּל־הֶהָרִים וְאָמַר לוֹ: “רְכַב
וְקַח אִתְּךָ עֶשְׂרִים אֶלֶף וְהַשֵּׂג אֶת אַלְגַ’מַרְקָאן”. רָכַב
סַעְדָּאן הַגוּל וּבָנָיו עִם עֶשְׂרִים אֶלֶף פָּרָשִׁים וְשָׂמוּ
פְנֵיהֶם אֶל מְדִינַת עֹמָאן.
הִגִּיעוּ הַנָּסִים מִן הַכּוֹפְרִים אֶל הָעִיר בּוֹכִים וּמְיַלְּלִים
וְקוֹרְאִים: “הוֹי שֶׁבֶר”. נִדְהַם אַלְגַ’לַנְד בֶּן כַּרְכָּר וְאָמַר
לָהֶם: “מַה פֶּגַע פְּגָעֲכֶם?” סִפְּרוּ לוֹ מַה שֶּׁאֵרַע לָהֶם. אָמַר
לָהֶם: “אוֹי לָכֶם, וְכַמָּה הָיוּ?” אָמְרוּ לוֹ: “הַמֶּלֶךְ, הָיוּ
עֶשְׂרִים דְּגָלִים וְכָל דֶּגֶל תַּחְתָּיו אֶלֶף פָּרָשׁ”.
כְּשֶׁשָּׁמַע אַלְגַ’לַנְד זֹאת, אָמַר: “אַל תִּשְׁלַח עֲלֵיכֶם
הַשֶּׁמֶשׁ בְּרָכָה, אוֹי לָכֶם. כְּלוּם יִגְבְּרוּ עֲלֵיכֶם עֶשְׂרִים
אֶלֶף וְאַתֶּם שִׁבְעִים אֶלֶף פָּרָשׁ וְגֻ’וַמַרְד עוֹמֵד עִם שְׁלשֶׁת
אֲלָפִים בִּשְׂדֵה־הַמַּעֲרָכָה?” וּמֵעָצְמַת צַעֲרוֹ שָׁלַף אֶת
חַרְבּוֹ וְגָעַר בָּהֶם וְאָמַר לְאֵלֶּה שֶׁהָיוּ בְאוֹתוֹ מַעֲמָד:
“עֲשׂוּ בָהֶם שְׁפָטִים”. שָׁלְפוּ הָאֲנָשִׁים אֶת חַרְבוֹתֵיהֶם עַל
הַנִּמְלָטִים וְהִשְׁמִידוּ אוֹתָם עַד לָאַחֲרוֹן שֶׁבָּהֶם
וְהִשְׁלִיכוּ אוֹתָם לַכְּלָבִים. אַחַר־כָּךְ קָרָא אַלְגַ’לַנְד לִבְנוֹ
וְאָמַר לוֹ: “רְכַב עִם מֵאָה אֶלֶף פָּרָשׁ וְלֵךְ אֶל עִרָאק וְהַחֲרֵב
אוֹתָהּ כָּלָה”. וְהָיָה שֵׁם בֶּן הַמֶּלֶךְ אַלְגַלַנְד אַלקֻרַגָ’אן,
וְלֹא הָיָה בִצְבָא אָבִיו פָּרָשׁ טוֹב מִמֶּנּוּ, וְהָיָה תוֹקֵף
שְׁלשֶׁת אֲלָפִים. הוֹצִיא אַלְקֻרַגָ’אן אֶת אֹהָלָיו, וְהִזְדָּרְזוּ
הַגִּבּוֹרִים וְיָצְאוּ הָאֲנָשִׁים וְהִתְחִילוּ לְהָכִין עַצְמָם
וְלָבְשׁוּ אֶת כְּלֵי־זֵינָם וְנָסְעוּ בָזֶה אַחֲרֵי זֶה וְאַלְקֻרַגָ’אן
עוֹבֵר לִפְנֵי הַצָּבָא. הִתְנַשֵּׂא בְלִבּוֹ וְנָשָׂא קוֹלוֹ
בְּבָתֵּי־שִׁיר אֵלֶּה:

אֲנִי אַלְקֻרַגָ’אן וּשְׁמִי מְפֻרְסָם


אַנְשֵׁי מִדְבָּר וְיִשּׁוּב אֲנִי לוֹחֲצָם.


וְכַמָּה פָרָשִׁים עֵת הִשְׁמַדְתִּים,


כַּבָּקָר עַל פְּנֵי הָאָרֶץ נוֹחֲרִים,


וְכַמָּה מִן הַצָּבָא הֲפִיצוֹתִי אוֹתָם,


וְדִרְדַּרְתִּי כַּכַּדּוּרִים גֻּלְגְּלוֹתָם.


אֵין זֹאת אֶלָּא עַל עִרָאק אֶתְנַפָּל


וְאַזְרִים דְּמֵי הָאוֹיֵב, כַּמָּטָר יִזַּל,


וְאֶשְׁבֶּה אֶת גַרִיבּ וְאֶת גִּבּוֹרָיו


לִהְיוֹת לִשְׁנִינָה לְכָל אַנְשֵׁי־לְבָב.

נָסְעוּ הָאֲנָשִׁים שְׁנֵים־עָשָׂר יוֹם. וּבְשָׁעָה שֶׁהָיוּ נוֹסְעִים,
הִתְעוֹרֵר אָבָק עַד שֶׁסָּתַם אֶת כָּל הָאֳפָקִים. קָרָא אַלְקֻרַגָ’אן
לַמְרַגְּלִים וְאָמַר לָהֶם: “הָבִיאוּ לִי יְדִיעָה עַל דְּבַר אָבָק
זֶה”. נָסְעוּ עַד שֶׁעָבְרוּ תַּחַת הַדְּגָלִים וְחָזְרוּ אֶל
אַלְקֻרַגָ’אן וְאָמְרוּ לוֹ: “הַמֶּלֶךְ אֲבַק הַמֻּסְלְמִים הוּא”.
שָׂמַח וְאָמַר לָהֶם: “כְּלוּם סְפַרְתֶּם אוֹתָם?” אָמְרוּ לוֹ:
“מָנִינוּ מִן הַדְּגָלִים עֶשְׂרִים דֶּגֶל”. אָמַר לָהֶם: “בַּאֲמִתּוּת
דָּתִי אֲנִי נִשְׁבָּע, שֶׁאֵינִי שׁוֹלֵחַ נֶגְדָּם אֲפִלּוּ אָדָם
אֶחָד, אֶלָּא אֲנִי לְבַדִּי יוֹצֵא נֶגְדָּם וְשָׂם אֶת רָאשֵׁיהֶם
תַּחַת פַּרְסוֹת הַסּוּסִים”. וְהָיָה אוֹתוֹ אָבָק, אֲבַק חֵיל
אַלְגַ’מַרְקָאן, וּכְבָר הִתְבּוֹנֵן אֶל צְבָא הַכּוֹפְרִים וְרָאָה
אוֹתָם כַּיָּם הָעוֹלֶה עַל גְּדוֹתָיו. צִוָּה אֶת אֲנָשָׁיו לַחֲנוֹת
וְהֵקִימוּ אֶת הָאֹהָלִים. יָרְדוּ וְהֵקִימוּ אֶת הָאֹהָלִים וְהֵרִימוּ
אֶת הַדְּגָלִים, כְּשֶׁהֵם מַזְכִּירִים שֵׁם הַמֶּלֶךְ הַיּוֹדֵעַ כֹּל,
אֱלֹהִים בּוֹרֵא אוֹר וְחשֶׁךְ, אֲדוֹן כֹּל הָרוֹאֶה וְאֵינוֹ נִרְאָה
וְהוּא הַמָּרוֹם בַּמְּרוֹמִים, לוֹ הַשֶּׁבַח וְיִתְעַלֶּה. אֵין
אֱלוֹהַּ בִּלְתּוֹ. וְחָנוּ הַכּוֹפְרִים וְהֵקִימוּ אָהֳלֵיהֶם וְאָמַר
לָהֶם מְפַקְּדָם: “גְּשׁוּ לְהִכּוֹן וְשִׂימוּ עֲלֵיכֶם כְּלֵי־זֵינְכֶם
וְאַל תִּישְׁנוּ אֶלָּא בִכְלֵי־זֵינְכֶם, וּכְשֶׁיַּגִּיעַ הַשְּׁלִישׁ
הָאַחֲרוֹן, רִכְבוּ וְרִמְסוּ אֶת הַחֲבוּרָה הַמְעַטָּה”. וְהָיָה
מְרַגְּלוֹ שֶׁל אַלְגַ’מַרְקָאן עוֹמֵד וְשׁוֹמֵעַ אֶת אֲשֶׁר תִּכְּנוּ
הַכּוֹפְרִים. חָזַר וְהוֹדִיעַ אֶת אַלְגַ’מַרְקָאן. פָּנָה אֶל
גִּבּוֹרָיו וְאָמַר: “שִׂימוּ עֲלֵיכֶם כְּלֵי־זֵינְכֶם, וּכְשֶׁיָּבוֹא
הַלַּיְלָה הָבִיאוּ אֵלַי אֶת הַפְּרָדוֹת וְאֶת הַגְּמַלִּים וְהָבִיאוּ
אָלַי אֶת הַזּוּגִים וְאֶת הַמְצִלּוֹת וְאֶת הַפַּעֲמוֹנִים וְשִׂימוּ
אוֹתָם בְּצַוְּארֵי הַגְּמַלִּים וְהַפְּרָדוֹת”. וְהָיוּ יוֹתֵר
מֵעֶשְׂרִים אֶלֶף גָּמָל וּפִרְדָּה. הִמְתִּינוּ לַכּוֹפְרִים עַד
שֶׁנִּכְנְסוּ לְתוֹךְ שֵׁנָה, וְצִוָּה אַלְגַ’מַרְקָאן אֶת אֲנָשָׁיו
לִנְסֹעַ וְנָסְעוּ נִשְׁעָנִים עַל אֱלֹהִים וּמְבַקְּשִׁים תְּשׁוּעָה
מֵרִבּוֹן הָעוֹלָמִים. אָמַר לָהֶם: “הוֹבִילוּ אֶת הַגְמַלִּים וְאֶת
הַפְּרָדוֹת לְעֵבֶר הַכּוֹפְרִים וְעִקְצוּ אוֹתָן בְחֻדֵּי הָרְמָחִים”.
עָשׂוּ כְפִי שֶׁצִּוָּם בְּכָל הַפְּרָדוֹת וְהַגְּמַלִּים. אַחַר־כָּךְ
הִתְנַפְּלוּ עַל אָהֳלֵי הָאוֹיֵב, וּכְבָר צִלְצְלוּ הַמְצִלּוֹת
וְהַפַּעֲמוֹנִים, וְהַמֻּסְלְמִים מֵאַחֲרֵיהֶם קוֹרְאִים: “אַללָּהּ הוּא
הַגָּדוֹל”. וְצָלְלוּ הֶהָרִים וְהַגְּבָעוֹת בְּזֵכֶר שֵׁם הַמֶּלֶךְ
הַמְּרוֹמָם אֲשֶׁר לוֹ הָעֹז וְהֶהָדָר. וְהִסְתָּעֲרוּ הַסּוּסִים
כַּאֲשֶׁר שָׁמְעוּ אֶת הָרַעַשׁ הֶעָצוּם הַזֶּה וְרָמְסוּ אֶת
הָאֹהָלִים, בְּעוֹד הָאֲנָשִׁים יְשֵׁנִים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁהִתְנַפֵּל אַלְגַ’מַרְקָאן בְּסוּסָיו
וּגְמַלָּיו, קָמוּ הַמְשַׁתְּפִים נִדְהָמִים, וְחָטְפוּ אֶת
כְּלֵי־זֵינָם וְהִכּוּ אִישׁ בְּאָחִיו מַכָּה עַד שֶׁנֶּהֶרְגוּ רֻבָּם.
כְּשֶׁהִבִּיטוּ זֶה אֶל זֶה לֹא מָצְאוּ גַם הָרוּג אֶחָד מִן
הַמֻּסְלְמִים. וְלֹא זוֹ בִלְבָד אֶלָּא שֶׁרָאוּ אוֹתָם רוֹכְבִים
וּמְזֻיָּנִים, וְהֵבִינוּ שֶׁמְּזִמָּה זָמְמוּ לָהֵם. הִזְעִיק
אַלְקֻרַגָ’אן אֶת שְׂרִידֵי אֲנָשָׁיו וְאָמַר לָהֶם: “אוֹי בְּנֵי
זְנוּנִים, מַה שֶּׁבִּקַּשְׁנוּ לַעֲשׂוֹת בָּהֶם עָשׂוּ הֵם בָּנוּ,
וְנִצְּחָה עָרְמָתָם אֶת עָרְמָתֵנוּ”. בִּקְּשׁוּ לְהַתְקִיף, וְהִנֵּה
הִתְעוֹרֵר אָבָק שֶׁסָּתַם אֶת כָּל הָעוֹלָם. הִכּוּ בוֹ הָרוּחוֹת
וְעָלָה מַעֲלָה וְהִתְרוֹמֵם בָּאֲוִיר וְנִתְלָה בוֹ. וְנִגְלוּ מִתַּחַת
לָאָבָק זֹהַר הַקֹּבַע וּבְרַק הַשִּׁרְיוֹן. וְאֵין בָּהֶם אֶלָּא כָל
גִּבּוֹר רַב־פְּאֵר, חֶרֶב הֹדּוּ חוֹגֵר וְרֹמַח גָּמִישׁ לוֹ אוֹסֵר.
כְּשֶׁרָאוּ הַכּוֹפְרִים אֶת הָאָבָק, עָצְרוּ בְמִלְחַמְתָּם וְשָׁלְחָה
כָל אַחַת שְׁתֵּי הַפְּלַגּוֹת רָץ. נָסְעוּ תַּחַת הָאָבָק,
וְהִתְבּוֹנְנוּ וְחָזְרוּ וְהוֹדִיעוּ שֶׁמֻּסְלְמִים הֵם. וְהָיָה
הַחַיִל הַבָּא, זֶה שֶׁשְּׁלָחוֹ גַרִיבּ, חֵיל גוּל הֶהָרִים. וְהָיָה
הוּא הוֹלֵךְ לִפְנֵי חֵילוֹ, וְהִגִּיעַ אֶל צְבָא הַמֻּסְלְמִים
הַצַּדִּיקִים. בְּאוֹתָהּ שָׁעָה הִתְנַפֵּל אַלְגַ’מַרְקָאן וַאֲנָשָׁיו
וְהִתְקִיפוּ אֶת הַכּוֹפְרִים כְּאִלּוּ הָיוּ אֲבוּקַת אֵשׁ, וְהִכּוּם
לְפִי חֲרָבוֹת חַדִּים וּרְמָחִים חֲזָקִים מְרַטְּטִים. וְחָשַׁךְ אוֹר
הַיּוֹם, וְנִתְעַיְּפוּ הָעֵינַיִם מֵרֹב הָאָבָק, וְעָמַד אַמִּיץ הַלֵּב
הָכֵן נִצָּב בַּקְרָב. וְנָס וּבָרַח מוּג־הַלֵּבָב, מְבַקֵּשׁ לוֹ
מִפְלָט בַּעֲרָבוֹת וּמִדְבָּרוֹת, וְהָיוּ הַדָּמִים עַל פְּנֵי הָאָרֶץ
כְּפִרְצוֹת־נַחַל נִגָּרוֹת. וְלֹא פָסְקוּ מִמִּלְחָמָה וּקְרָב עַד
שֶׁכָּלָה הַיּוֹם וְעָבַר, וּבָא הַלַּיְלָה וְנִתְעַכָּר. פָּרְשׁוּ
הַמֻּסְלְמִים מֵעַל הַכּוֹפְרִים וְיָרְדוּ לָאֹהָלִים וְאָכְלוּ
מַאֲכָלָם וְלָנוּ שָׁם עַד אֲשֶׁר פָּנְתָה וְעָבְרָה הָאֲפֵלָה.
וְהַיּוֹם מְחַיֵּךְ עָלָה. הִתְפַּלְּלוּ הַמֻּסְלְמִים תְּפִלַּת
הַבֹּקֶר וְרָכְבוּ לַמִּלְחָמָה. וּכְבָר אָמַר אַלְקֻרַגָ’אן
לַאֲנָשָׁיו, בְּשָׁעָה שֶׁפָּרְשׁוּ מִן הַמִּלְחָמָה וּמָצְאוּ אֶת
רֻבָּם פְּצוּעִים, וְנִשְׁמְדוּ שְׁנֵי שְׁלִישִׁים בַּחֶרֶב וּבַחֲנִית:
“אֲנָשִׁים, לְמָחָר אֲנִי יוֹצֵא לְמִלְחֶמֶת שְׁנַיִם אֶל שְׂדֵה
הַקְּרָב וּמְקוֹם הַמִּלְחָמָה וְדֶקֶר רָב, וְנוֹטֵל אֶת
אַמִּיצֵי־הַלֵּבָב בְמִלְחֶמֶת קְרָב”. כְּשֶׁהִגִּיעַ הַבֹּקֶר וְהֵאִיר
בְּאוֹרוֹ וְהִזְהִיר, רָכְבוּ שְׁתֵּי הַמַּחֲנוֹת וְרַבּוּ הַקְּרִיאוֹת
וְשָׁלְפוּ הַחֲרָבוֹת וְשָׁלְחוּ הָרְמָחִים הַחֻמִּים וְעָמְדוּ
הַמַּעֲרָכוֹת לְמִלְחָמָה וּקְרָבוֹת. וְהָיָה הָרִאשׁוֹן שֶׁפָּתַח אֶת
שַׁעַר הַמִּלְחָמָה אַלְקֻרַגָ’אן בֶּן אַלְגַ’לַנְד בֶּן כַּרְכָּר,
וְאָמַר: “אַל יָבוֹא אֵלַי הַיּוֹם לֹא מִתְרַשֵּׁל וְלֹא חֲסַר־אוֹנִים”.
וְהָיָה כָל זֶה כְּשֶׁהָיוּ אַלְגַ’מַרְקָאן וְסַעְדָּאן הַגוּל תַּחַת
הַדְּגָלִים. יָצָא אֶל הַמַּעֲרָכָה מְפַקֵּד בְּנֵי־עָאמִר וְעָרַךְ
מִלְחָמָה נֶגֶד אַלְקֻרַגָ’אן בִּשְׂדֵה הַמַּעֲרָכָה. הִתְנַפְּלוּ
שְׁנֵיהֶם כְּאִלּוּ שְׁנֵי אַיָּלִים הֵם, מִתְנַגְּחִים מֶשֶׁךְ זְמַן
בֵּינֵיהֶם. אַחַר־כָּךְ הִתְנַפֵּל אַלְקֻרַגָ’אן עַל הַמְפַקֵּד
וּתְפָסוֹ בִמְעִיל שִׁרְיוֹנוֹ, וּשְׁמָטוֹ מֵאֻכָּפּוֹ וְהִכָּהוּ
לָאָרֶץ, וְעָזַב אוֹתוֹ לִדְאֹג לְעַצְמוֹ. כְּפָתוּהוּ הָאֲנָשִׁים
וְהוֹבִילוּהוּ אֶל הָאֹהָלִים. הִתְחוֹלֵל אַלְקֻרַגָ’אן וְהִתְהוֹלֵל
וּבִקֵּשׁ מִי שֶׁיֵּצֵא אֵלָיו לַקְּרָב. יָצָא אֵלָיו מְפַקֵּד שֵׁנִי
וּלְקָחוֹ בַשְּׁבִי, עַד שֶׁלָּקַח בַּשְּׁבִי שִׁבְעָה מְפַקְּדִים
לִפְנֵי הַצָּהֳרַיִם. צָעַק אַלְגַ’מַרְקָאן צְעָקָה שֶׁשְּׂדֵה־הַקְּרָב
צָלַל לָהּ, וְשָׁמְעוּ שְׁתֵּי הַמַּחֲנוֹת קוֹלָהּ וְהִתְנַפֵּל עַל
אַלְקֻרַגָ’אן בְּלֵב נִרְגָּז וְנָשָׂא קוֹלוֹ בְּבָתֵּי־שִׁיר אֵלֶּה:

אֲנִי אַלְגַ’מַרְקָאן אַמִּיץ לְבָבִי,


כָּל הַפָּרָשִׁים יִפְחֲדוּ מִקְּרָבִי.


הָרַסְתִּי הַמִּבְצָרִים וְעָזַבְתִּי אוֹתָם,


נֶאֱנָחִים וּבוֹכִים כִּי נִפְקַד כָּל אָדָם.


הוֹי קֻרַגָ’אן הֲרֵי דֶרֶךְ־מֵישָׁרִים לְפָנֶיךָ,


עֲזֹב אֵפוֹא דֶרֶךְ־תּוֹעָה, דְרָכֶיךָ,


וְאַחֵד אֱלוֹהַּ שָׁמַיִם הֵרִים,


יַמִּים מַזְרִים וְיוֹסֵד הָרִים.


כִּי יָשׁוּב אִישׁ וְהֶאֱמִין, מְקוֹמוֹ מָרוֹם


בְּאַחַד הַיָּמִים, וְנִצָּל מִיִּסּוּרֵי גֵּיהִנֹּם.

כְּשֶׁשָּׁמַע אַלְקֻרַגָ’אן אֶת דִּבְרֵי אַלְגַ’מַרְקָאן שָׁאַף וְנָשַׁם
וְחֵרֵף אֶת הַשֶּׁמֶשׁ וְהַיָּרֵחַ וְגִדְּפָם, וְהִתְנַפֵּל עַל
אַלְגַ’מַרְקָאן כְּשֶׁהוּא נוֹשֵׂא קוֹלוֹ בְּבָתֵּי־שִׁיר אֵלֶּה:

אֲנִי אַלְקֻרָגָ’אן אַבִּיר־הַדּוֹר אֲנִי,


יִבָּהֵל אַרְיֵה עֲרָבוֹת מִפְּנֵי מַרְאִי.


טִירוֹת כָּבַשְׁתִּי וּלְבָאִים צַדְתִּי,


וְכָל הַפָּרָשִׁים יִירְאוּ מִלְחַמְתִּי.


הוֹי גַ’מַרְקָאן, אִם לֹא תַאֲמִין לִדְבָרַי,


הֲרֵי לְפָנֶיךָ, בַקֵּשׁ לָצֵאת לִקְרָב אֵלַי.

כְּשֶׁשָּׁמַע אַלְגַ’מַרְקָאן אֶת דְּבָרָיו הִתְנַפֵּל עָלָיו בְּלֵב
חָזָק. הִכּוּ זֶה אֶת
זֶה32 בַּחֲרָבוֹת עַד שֶׁסָּאֲנוּ מֵהֶם הַמַּעֲרָכוֹת. דָּקְרוּ זֶה
אֶת זֶה בְּרִמְחֵיהֶם וְרַבּוּ צִוְחוֹתֵיהֶם. וְלֹא פָסְקוּ מִמִּלְחָמָה
וּקְרָב עַד שֶׁעָבַר בֵּין הָעַרְבַּיִם וּפָנָה הַיּוֹם. אַחַר־כָּךְ
הִתְנַפֵּל אַלְגַ’מַרְקָאן עַל אַלְקֻרַגָ’אן וְהִכָּהוּ בָאַלָּה עַל
חָזֵהוּ וְהִפִּילוֹ לָאָרֶץ כְּגֶזַע הַדֶּקֶל. כְּפָתוּהוּ הַמֻּסְלְמִים
וּגְרָרוּהוּ בְחֶבֶל כַּגָּמָל. כְּשֶׁרָאוּ הַכּוֹפְרִים אֶת נְשִׂיאָם
שָׁבוּי, תָּקְפָה אוֹתָם קַנָּאוּת־עוֹבְדֵי־הָאֱלִילִים וְהִתְנַפְּלוּ
עַל הַמֻּסְלְמִים, מְבַקְּשִׁים לְהַצִּיל אֶת אֲדוֹנָם. קִדְּמוּ אֶת
פְּנֵיהֶם גִּבּוֹרֵי הַמֻּסְלְמִים וְעָזְבוּ אוֹתָם מֻטָּלִים לָאָרֶץ,
וְנָסוּ שְׂרִידֵיהֶם וּבָרְחוּ מְבַקְּשִׁים לְמַלֵּט נַפְשׁוֹתֵיהֶם,
וְהַחֶרֶב בְּעָרְפָּם אַחֲרֵיהֶם, קוֹל שִׂקְשׂוּק לָהּ. לֹא פָסְקוּ
מִרְדֹּף אַחֲרֵיהֶם עַד אֲשֶׁר הֱפִיצוּם בֶּהָרִים וּבַמִּדְבָּרוֹת.
אַחַר־כָּךְ חָזְרוּ מֵהֶם אֶל הַשָּׁלָל, וְהָיָה מַשֶּׁהוּ רַב מִן
הַסּוּסִים וְהָאֹהָלִים וְזוּלַת זֶה. וּכְבָר שָׁלְלוּ שָׁלָל, שָׁלָל
מֵאֵין כָּמוֹהוּ. פָּנוּ וְהָלְכוּ אֶל אָהֳלֵיהֶם וְהִצִּיעַ
אַלְגַ’מַרְקָאן אֶת הָאִסְלָאם לִפְנֵי אַלְקֻרַגָ’אן, וְאִיֵּם עָלָיו
וְהִפְחִידוֹ, וְלֹא הִתְאַסְלֵם, וְכָרְתוּ אֶת עָרְפּוֹ וְנָשְׂאוּ אֶת
רֹאשׁוֹ עַל רֹמַח. אַחַר־כָּךְ נָסְעוּ לְדַרְכָּם וּמְגַמַּת פְּנֵיהֶם
עֹמָאן.
וְאוּלָם בַּאֲשֶׁר לַכּוֹפְרִים, הִנֵּה הוֹדִיעוּ לַמֶּלֶךְ עַל דְּבַר
הֲרִיגַת בְּנוֹ וְהַשְׁמָדַת הַצָּבָא. וּכְשֶׁשָּׁמַע אַלְגַ’לַנְד
דָּבָר זֶה, הִשְׁלִיךְ נִזְרוֹ לָאָרֶץ וְסָפַק עַל פָּנָיו, עַד
שֶׁיָּצָא הַדָּם מִנְּחִירָיו, וְנָפַל לָאָרֶץ מִתְעַלֵּף. הִזְלִיפוּ
עַל פָּנָיו מֵי־וְרָדִים וְהִתְעוֹרֵר וְקָרָא לְמִשְׁנֵהוּ וְאָמַר לוֹ:
“כְּתֹב מִכְתָּבִים אֶל כָּל הַנְּצִיבִים וְצַוֵּה עֲלֵיהֶם שֶׁלֹּא
יַעַזְבוּ לֹא מַכֶּה בַחֶרֶב וְלֹא דוֹקֵר בָּרֹמַח וְלֹא נוֹשֵׂא קֶשֶׁת,
אֶלָּא יְבִיאוּם כֻּלָּם”. כָּתַב אֶת הַמִּכְתָּבִים וּשְׁלָחָם בְּיַד
הָרָצִים. הִצְטַיְּדוּ הַנְּצִיבִים וְנָסְעוּ עִם צָבָא עָצוּם, עֶרְכּוֹ
מֵאָה אֶלֶף וּשְׁמוֹנִים אֶלֶף. הֵכִינוּ אֶת הָאֹהָלִים וְאֶת
הַגְּמַלִּים וְאֶת אַבִּירֵי־הַסּוּסִים וּבִקְּשׁוּ לָצֵאת לְדַרְכָּם.
וְהִנֵּה אַלְגַ’מַרְקָאן וְסַעְדָּאן הַגוּל כְּבָר בָּאוּ עִם שִׁבְעִים
אֶלֶף פָּרָשׁ, כְּאִלּוּ הָיוּ לְיָשִׁים זוֹעֲפִים. וְכֻלָּם בַּרְזֶל
עוֹטְפִים. כְּשֶׁהִתְבּוֹנֵן אַלְגַ’לַנְד אֶל הַמֻּסְלְמִים שֶׁכְּבָר
בָּאוּ, שָׂמַח וְאָמַר: “נִשְׁבָּע אֲנִי בַאֲמִתּוּת הַשֶּׁמֶשׁ בַּעֲלַת
הָאוֹרוֹת, שֶׁאֵינִי מַשְׁאִיר לָאוֹיֵב חֲצֵרוֹת, וְלֹא מִי שֶׁיָּשִׁיב
דָּבָר לְהוֹדִיעַ, וְאַחֲרִיב אֶת עִרָאק וְאֶנְקֹם נִקְמַת־דַּם בְּנִי
הַפָּרָשׁ הָאַמִּיץ, וְלֹא יִתְקָרֵר אִשִּׁי”. פָּנָה אֶל עַגִ’יבּ
וְאָמַר לוֹ: “כֶּלֶב שֶׁל עִרָאק, זֶהוּ אֲסוֹנְךָ שֶׁהֵמַטְתָּ עָלֵינוּ.
וַאֲנִי נִשְׁבָּע בַּאֲמִתּוּת הָאֵל נֶעֱבָדִי שֶׁאִם אֵינִי עוֹשֶׂה
שְׁפָטִים בְּאוֹיְבַי, אֲנִי הוֹרֵג אוֹתְךָ בְּרָעָה שֶׁבַּמִּיתוֹת”.
כְּשֶׁשָּׁמַע עַגִ’יבּ דְּבָרִים אֵלֶּה נִצְטָעֵר צַעַר גָּדוֹל, וְהָיָה
מְחָרֵף אֶת עַצְמוֹ. הִמְתִּין עַד שֶׁחָנוּ הַמֻּסְלְמִים וְהֵקִימוּ אֶת
אָהֳלֵיהֶם וְהֶחֱשִׁיךְ הַלַּיְלָה. וְהָיָה פָרוּשׁ מִן הָאֹהָלִים
לְבַדּוֹ עִם אֵלֶּה שֶׁנִּשְׁאֲרוּ מִבְּנֵי־מִשְׁפַּחְתּוֹ. אָמַר לָהֶם:
“בְּנֵי־דּוֹדִי, דְּעוּ שֶׁבְּשָׁעָה שֶׁקָּרְבוּ הַמֻּסְלְמִים
נִבְהַלְתִּי מִפְּנֵיהֶם אֲנִי וְאַלְגַ’לַנְד תַּכְלִית בֶּהָלָה,
וְיוֹדֵעַ אֲנִי שֶׁלֹּא יוּכַל לְהָגֵן עָלַי מִפְּנֵי אָחִי וְלֹא
מִפְּנֵי זוּלָתוֹ. עֲצָתִי הִיא אֵפוֹא שֶׁתִּסְּעוּ אִתָּנוּ בְּעֵת
שֶׁתֵּרָדֵמְנָה הָעֵינַיִם, וְנָשִׂים פָּנֵינוּ אֶל הַמֶּלֶךְ יַעֲרֻבּ
בֶּן קַחְטָאן, שֶׁצְּבָאוֹ רַב יוֹתֵר וְהוּא הַשֻּׂלְטָאן הֶחָזָק
בְּיוֹתֵר”. כְּשֶׁשָּׁמְעוּ אֲנָשָׁיו דְּבָרִים אֵלֶּה אָמְרוּ: “זֹאת
הִיא הַדֶּרֶךְ הַנְּכוֹחָה”. צִוָּה אוֹתָם לְהַדְלִיק אֵשׁ עַל פִתְחֵי
הָאֹהָלִים וְלִנְסֹעַ בְּחֶשְׁכַּת הָאֲפֵלָה. וְעָשׂוּ כְפִי שֶׁצִּוָּם
וְנָסְעוּ. וְלֹא הִגִּיעוּ לַבֹּקֶר עַד שֶׁכְּבָר עָבְרוּ אֶרֶץ
רְחוֹקָה. הִשְׁכִּים אַלְגַ’לַנְד וּמָאתַיִם וְשִׁשִּׁים אֶלֶף אִישׁ
בְּבַרְזֶל עֲטוּפִים וְשִׁרְיוֹנוֹת קַשְׂקַשִּׂים עֲבוּתִים. הִכּוּ
בְּתֻפֵּי הַמִּלְחָמָה וְעָמְדוּ עֲרוּכִים לִדְקִירָה וּלְמַכָּה.
וְרָכְבוּ אַלְגַ’מַרְקָאן וְסַעְדָּאן עִם אַרְבָּעִים אֶלֶף פָּרָשׁ
גִּבּוֹרִים כֹּחָם רָב, תַּחַת כָּל דֶּגֶל אֶלֶף פָּרָשׁ גִּבּוֹר,
אַבִּיר לֵבָב. הוֹלְכִים בְּרֹאשׁ בַּקְּרָב. עָמְדוּ שְׁתֵּי הַמַּחֲנוֹת
בַּמַּעֲרָכוֹת, מְבַקְּשִׁים לִדְקֹר וּלְהַכּוֹת, וְשָׁלְפוּ אֶת
הַחֲרָבוֹת וְאֶת הָרְמָחִים הַגְּמִישִׁים, לְהַשְׁקוֹת כּוֹס הַמָּוֶת.
וְהָיָה הָרִאשׁוֹן שֶׁפָּתַח אֶת שַׁעַר הַמִּלְחָמָה סַעְדָּאן, וְהוּא
דוֹמֶה לְהַר חַלְמִישׁ־צוּר אֵיתָן אוֹ מִמִּשְׁפַּחַת מָארִד הָרוּחוֹת,
הַגַ’אן. יָצָא אֵלָיו לְדוּ־קְרָב גִּבּוֹר מִן הַכּוֹפְרִים. הָרַג
אוֹתוֹ וְהִשְׁלִיכוֹ בִשְׂדֵה־הַמַּעֲרָכָה וְקָרָא לְבָנָיו וְלַעֲבָדָיו
וְאָמַר: “הַצִּיתוּ אֵשׁ וּצְלוּ הָרוּג זֶה”, וְעָשׂוּ כְפִי שֶׁצִּוָּם,
וְהִגִּישׁוּהוּ לוֹ צָלוּי וְאָכַל אוֹתוֹ וְגָרַם עַצְמוֹתָיו,
כְּשֶׁהַכּוֹפְרִים עוֹמְדִים מֵרָחוֹק וְרוֹאִים וְאוֹמְרִים: “אוֹי
לַשֶּׁמֶשׁ בַּעֲלַת־הַמְּאוֹרוֹת”, וְהָיוּ יְרֵאִים מִפְּנֵי מִלְחֶמֶת
סַעְדָּאן. קָרָא אַלְגַ’לַנְד אֶת אֲנָשָׁיו וְאָמַר: “הִרְגוּ אֶת
הַשֶּׁקֶץ הַזֶּה”. יָרַד אֵלָיו מְפַקֵּד מִן הַכּוֹפְרִים, הֲרָגוֹ
סַעְדָּאן. וְלֹא פָסַק לַהֲרֹג פָּרָשׁ אַחֲרֵי פָרָשׁ עַד שֶׁהָרַג
שְׁלשִׁים פָּרָשׁ. בְּאוֹתָהּ שָׁעָה חָדְלוּ הַכּוֹפְרִים הָעֲלוּבִים
מִלְּהִלָּחֵם עִם סַעְדָּאן. שֶׁאָמְרוּ: “מִי זֶה יִלָּחֵם עִם
הַשֵּׁדִים וְהַגוּלִים”. קָרָא אַלְגַ’לַנְד וְאָמַר: “יִתְנַפְּלוּ
עָלָיו מֵאָה פָּרָשׁ וְיָבִיאוּ אוֹתוֹ אֵלַי שָׁבוּי אוֹ הָרוּג”.
יָצְאוּ אֶל הַמַּעֲרָכָה מֵאָה פָרָשׁ וְהִתְנַפְּלוּ עַל סַעְדָּאן,
וְכִוְּנוּ אֵלָיו חַרְבוֹתֵיהֶם וַחֲנִיוֹתֵיהֶם. פָּגַשׁ אוֹתָם בְּלֵב
חָזָק מֵחַלְמִישׁ־צוּר, כְּשֶׁהוּא מְאַחֵד שֵׁם הַמֶּלֶךְ הַדַּיָּן,
אֲשֶׁר לֹא יַטְרִידֶנּוּ עִנְיָן מֵעִנְיָן אַחֵר, וְאָמַר: “אַללָּהּ
הוּא הַגָּדוֹל” וְהִכָּה בָהֶם בַּחֶרֶב עַד שֶׁהִתִּיז אֶת רָאשֵׁיהֶם.
וְלֹא סָבַב בְּתוֹכָם אֶלָּא סִבּוּב אֶחָד עַד שֶׁהָרַג מֵהֶם אַרְבָּעָה
וְשִׁבְעִים, וְנָסוּ הַנִּשְׁאָרִים. הִזְעִיק אַלְגַ’לַנְד עֲשָׂרָה
מְפַקְּדִים תַּחַת כָּל מְפַקֵּד עֲשֶׂרֶת אֲלָפִים גִּבּוֹר, וְאָמַר:
“יַדּוּ בְסוּסוֹ חִצִּים עַד שֶׁיִּפֹּל תַּחְתָּיו, וְתִפְסוּ אוֹתוֹ
בַיָּד”. הִתְנַפְּלוּ עַל סַעְדָּאן עֲשֶׂרֶת אֲלָפִים פָּרָשׁ. פָּגַשׁ
אוֹתָם בְּלֵב חָזָק. הִתְבּוֹנְנוּ אַלְגַ’מַרְקָאן וְהַמֻּסְלְמִים אֶל
הַכּוֹפְרִים, וְהִנֵּה כְבָר הִתְנַפְּלוּ עַל סַעְדָּאן. גִּדְּלוּ
לֵאלֹהִים וְהִתְנַפְּלוּ עֲלֵיהֶם, וְלֹא הִגִּיעוּ אֶל סַעְדָּאן עַד
שֶׁהָרְגוּ אֶת סוּסוֹ וְלָקְחוּ אוֹתוֹ בַשְּׁבִי. לֹא פָסְקוּ
מֵהִתְנַפֵּל עַל הַכּוֹפְרִים עַד שֶׁהֶחֱשִׁיךְ הַיּוֹם וְנִתְעַוְּרוּ
הָעֵינַיִם וְצָלְלָה הַחֶרֶב הַגּוֹזֶרֶת, וְעָמַד הָכֵן כָּל פָּרָשׁ
נִלְהָב וּפָסְקָה נְשִׁימָתוֹ שֶׁל מוּג־לֵבָב, וְהָיוּ הַמֻּסְלְמִים
בְּתוֹךְ הַכּוֹפְרִים כְּתָו הַחֵן הַלָּבָן בַּשּׁוֹר הַשָּׁחוֹר.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַקְּרָב נִתְלַקַּח בֵּין הַמַּאֲמִינִים וּבֵין
הַכּוֹפְרִים, עַד שֶׁהָיוּ הַמֻּסְלְמִים בְּתוֹךְ הַכּוֹפְרִים כְּתָו
הַחֵן הַלָּבָן בַּשּׁוֹר הַשָּׁחוֹר. לֹא פָסְקוּ מֵהַכּוֹת
וּמֵהִתְאַבֵּק עַד שֶׁבָּא הַחשֶׁךְ וּפָרְשׁוּ זֶה מִזֶּה. וּכְבָר
נֶהֶרְגוּ מִן הַכּוֹפְרִים בְּרִיּוֹת רַבּוֹת, אֲשֶׁר אֵין לָהֶן
מִסְפָּר. חָזְרוּ אַלְגַ’מַרְקָאן וַאֲנָשָׁיו, כְּשֶׁהֵם בְּתַכְלִית
הָאֵבֶל עַל סַעְדָּאן, וְלֹא עָרְבוּ לָהֶם לֹא אֹכֶל וְלֹא תְנוּמָה.
פָּקְדוּ אֶת אֲנָשֵׁיהֶם וּמָצְאוּ אֶת הַהֲרוּגִים מֵהֶם לְמַטָּה
מֵאֶלֶף. אָמַר אַלְגַ’מַרְקָאן: “אֲנָשִׁים, אֲנִי אֵצֵא לְדוּ־קְרָב
בִּשְׂדֵה הַמַּעֲרָכָה וּמְקוֹם הַמִּלְחָמָה וְהַדְּקִירָה, וְאֶהֱרֹג
אֶת גִּבּוֹרֵיהֶם, וְאֶשְׁבֶּה אֶת מִשְׁפְּחוֹתֵיהֶם וְאֶקַּח אוֹתָם
בַּשֶּׁבִי וְאֶפְדֶּה בָהֶם אֶת סַעְדָּאן בִּרְשׁוּת הַמֶּלֶךְ הַדַּיָּן
אֲשֶׁר לֹא יַטְרִידֶנּוּ עִנְיָן מֵעִנְיָן”. נָחָה דַעְתָּם וְשָׂמְחוּ
וְנִתְפַּזְּרוּ אֶל אָהֳלֵיהֶם. וְאוּלָם בַּאֲשֶׁר לְאַלְגַ’לַנְד,
הִנֵּה קָם וְנִכְנַס אֶל אֹהֶל־הַמַּלְכוּת אֲשֶׁר לוֹ וְיָשַׁב עַל
כִּסֵּא מַלְכוּתוֹ, וְנִצְּבוּ סָבִיב לוֹ אֲנָשָׁיו, וְצִוָּה לְהָבִיא
אֶת סַעְדָּאן וְהֵבִיאוּ אוֹתוֹ לְפָנָיו. אָמַר לוֹ: “כֶּלֶב שׁוֹטֶה
שֶׁבִּכְלָבִים, וּפָחוּת שֶׁבָּעַרְבִים, וְסוֹחֵב עֵצִים רַבִּים, מִי
הוּא שֶׁהָרַג אֶת בְּנִי אַלְקֻרַגָ’אן גִּבּוֹר הַזְּמָן, לוֹחֵם בְּכָל
עִדָּן וּמַפִּיל אַרְצָה אֶת הַגִּבּוֹרִים?” אָמַר לוֹ סַעְדָּאן:
“הֲרָגוֹ אַלְגַ’מַרְקָאן מְפַקֵּד צְבָא הַמֶּלֶךְ גַרִיבּ נְשִׂיא
הַפָּרָשִׁים, וַאֲנִי צְלִיתִיו וַאֲכַלְתִּיו, שֶׁהָיִיתִי רָעֵב”.
כְּשֶׁשָּׁמַע אַלְגַ’לַנְד אֶת דִּבְרֵי סַעְדָּאן, שָׁקְעוּ עֵינָיו
בְּתוֹךְ קָדְקָדוֹ, וְצִוָּה לְהַתִּיז רֹאשׁוֹ. בָּא נוֹשֵׂא־הַחֶרֶב
לַעֲשׂוֹת מְלַאכְתּוֹ בְכָל הִתְלַהֲבוּתוֹ וְנִגַּשׁ אֶל סַעְדָּאן.
בְּאוֹתָהּ שָׁעָה הִתְמַתַּח סַעְדָּאן בְּתוֹךְ כְּבָלָיו וְנִתְּקָם,
וְהִתְנַפֵּל עַל נוֹשֵׂא הַחֶרֶב וְקָם וְחָטַף הַחֶרֶב מִיָּדוֹ וְהִכָּה
אוֹתוֹ וְהִתִּיז אֶת רֹאשׁוֹ וּפָנָה אֶל אַלְגַ’לַנְד. הִפִּיל זֶה אֶת
עַצְמוֹ מֵעַל כִּסֵּא מַלְכוּתוֹ וּבָרַח. נָפַל סַעְדָּאן עַל
הָעוֹמְדִים שָׁם וְהָרַג מֵהֶם עֶשְׂרִים מִפָּמַלְיַת הַמֶּלֶךְ,
וּבָרְחוּ שְׁאָר הַמְפַקְּדִים. קָם שָׁאוֹן בִּצְבָא הַכּוֹפְרִים
וְהִתְנַפֵּל סַעְדָּאן עַל הַנִּמְצָאִים וְהִכָּה בָהֶם עַל יָמִין וְעַל
שְׂמֹאל. בְּאוֹתָהּ שָׁעָה נָפוֹצוּ מִלְּפָנָיו וּפִנּוּ לוֹ אֶת
הָרְחוֹבוֹת. לֹא פָסַק מִלֶּכֶת הוֹלֵךְ וּמַכֶּה בָאוֹיֵב בַּחֶרֶב עַד
שֶׁיָּצָא מִמְּקוֹם הָאֹהָלִים וְשָׂם פָּנָיו אֶל אָהֳלֵי הַמֻּסְלְמִים.
שָׁמְעוּ הַמֻּסְלְמִים אֶת צַעֲקַת הַכּוֹפְרִים וְאָמְרוּ: “אֶפְשָׁר
שֶׁבָּא עֲלֵיהֶם אָסוֹן”. וַעֲדַיִן הֵם תּוֹהִים, כְּשֶׁסַּעְדָּאן קָרַב
וּבָא אֲלֵיהֶם. שָׂמְחוּ לְבוֹאוֹ שִׂמְחָה עֲצוּמָה וְהָיָה הַשָּׂמֵחַ
בָּהֶם בְּיוֹתֵר אַלְגַ’מַרְקָאן. נָתַן לוֹ שָׁלוֹם וְנָתְנוּ לוֹ
הַמֻּסְלְמִים שָׁלוֹם וּבֵרְכוּהוּ לְצֵאתוֹ בְשָׁלוֹם.
זֶהוּ מַה שֶּׁהָיָה מֵעִנְיַן הַמֻּסְלְמִים. וְאוּלָם בַּאֲשֶׁר
לַכּוֹפְרִים, הִנֵּה חָזְרוּ הֵם וּמַלְכָּם אֶל אֹהֶל־הַמַּלְכוּת
אַחֲרֵי שֶׁהָלַךְ סַעְדָּאן. אָמַר לָהֶם הַמֶּלֶךְ: “נִשְׁבָּע אֲנִי
בַאֲמִתּוּת הַשֶּׁמֶשׁ בַּעֲלַת הַמְּאוֹרוֹת, וּבַאֲמִתּוּת חֶשְׁכַּת
הַלַּיְלָה וְאוֹר הַיּוֹם וְכוֹכְבֵי הַלֶּכֶת, לֹא דִּמִּיתִי שֶׁאֵצֵא
בְשָׁלוֹם מִן הַהֶרֶג הַיּוֹם. וְאִלּוּ הָיִיתִי נוֹפֵל בְּיָדוֹ הָיָה
אוֹכֵל אוֹתִי, וְלֹא הָיִיתִי שָׁוֶה בְּעֵינָיו לֹא כְחִטָּה וְלֹא
כִשְׂעוֹרָה וְלֹא כְגַרְעִין מִן הַגַּרְעִינִים”. אָמְרוּ לוֹ:
“הַמֶּלֶךְ, לֹא רָאִינוּ מִי שֶׁיַּעֲשֶׂה כְמוֹ גוּל זֶה”. אָמַר לָהֶם:
“אֲנָשִׁים, לְמָחָר, שְׂאוּ כְלֵי־זֵינְכֶם וְרִכְבוּ עַל סוּסֵיכֶם,
וְרִמְסוּ אוֹתָם תַּחַת פַּרְסוֹת־הַסּוּסִים”. וְאוּלָם בַּאֲשֶׁר
לַמֻּסְלְמִים, הִנֵּה הִתְאַסְּפוּ כְּשֶׁהֵם שְׂמֵחִים בַּתְּשׁוּעָה
וּבְהַצָּלַת סַעְדָּאן הַגוּל. אָמַר אַלְגַ’מַרְקָאן: “לְמָחָר
בִּשְׂדֵה־הַקְּרָב אֲנִי מַרְאָה לָכֶם פָּעֳלִי, וּמַה שֶׁמַּתְאִים
לְאִישׁ מָשְׁלִי. נִשְׁבָּע אֲנִי בַּאֲמִתּוּת יְדִיד־יָהּ אַבְרָהָם,
שֶׁאֲנִי מְמִיתָם בַּמְגֻנָּה שֶׁבַּמִּיתוֹת, וַאֲנִי מַכֶּה בָהֶם
בְּחֶרֶב גּוֹזֶרֶת, עַד אֲשֶׁר יִבּוֹךְ בְּתוֹכָם כָּל נָבוֹן. וְאוּלָם
כַּוָּנָתִי לִתְקֹף אוֹתָם בְּצַד יָמִין וּבְצַד שְׂמֹאל. וּכְשֶׁאַתֶּם
רוֹאִים אוֹתִי מִשְׂתָּעֵר עַל הַמֶּלֶךְ תַּחַת הַדֶּגֶל, הִשְׂתָּעֲרוּ
אַחֲרַי בְּעֹז וֶאֱיָל, וֵאלֹהִים יַחֲרֹץ אֶת אֲשֶׁר יִהְיֶה”. בִּלּוּ
שְׁתֵּי הַפְּלַגּוֹת אֶת הַלַּיְלָה עוֹמְדִים עַל הַמִּשְׁמָר, עַד
שֶׁעָלָה הַיּוֹם וְנִגְלְתָה הַשֶּׁמֶשׁ לָעֵינַיִם. רָכְבוּ שְׁתֵּי
הַפְּלַגּוֹת מַהֵר יוֹתֵר מֵהֶרֶף־עַיִן וְצָרַח הָעוֹרֵב הַמְּבַשֵּׂר
פְּרִידָה וְרָעוֹת, וְהָיוּ עֵינֵיהֶם זֶה אֶת זֶה רוֹאוֹת, וְעָמְדוּ
בְּמַעֲרָכָה לְמִלְחָמָה וְלִקְרָבוֹת. וְהָיָה רִאשׁוֹן שֶׁפָּתַח אֶת
שַׁעַר הַמִּלְחָמָה אַלְגַ’מַרְקָאן. הִתְחוֹלֵל וְהִשְׁתּוֹלֵל וּבִקֵּשׁ
מִי שֶׁיֵּצֵא לִקְרָאתוֹ. בִּקֵּשׁ אַלְגַ’לַנְד לְהִתְנַפֵּל עִם
אֲנָשָׁיו, וְהִנֵּה הִתְחוֹלֵל אָבָק שֶׁסָּתַם אֶת הָעוֹלָם וְחָשַׁךְ
הַיּוֹם. הִכּוּ אוֹתוֹ אַרְבַּע הָרוּחוֹת וְנִקְרַע וְנִכְרַת
וְנִתְגַּלָּה מִתַּחַת לוֹ כָּל פָּרָשׁ מְשֻׁרְיָן וְגִבּוֹר אֵיתָן
וַחֲרָבוֹת מְבַתְּקוֹת וַחֲנִיתוֹת מְבַקְּעוֹת, וַאֲנָשִׁים לַאֲרָיוֹת
שָׁווּ, לֹא יִפְחֲדוּ וְלֹא יִירָאוּ. כְּשֶׁרָאוּ שְׁנֵי הַצְּבָאוֹת אֶת
הָאָבָק עָצְרוּ בְמִלְחַמְתָּם וְשָׁלְחוּ מִי שֶׁיַּחֲקֹר לָהֶם אֶת
הַדָּבָר וְלָדַעַת מֵאֵיזֶה עַם הֵם אֵלֶּה הַבָּאִים הַמְּחוֹלְלִים
אָבָק זֶה. נָסְעוּ הָרָצִים וְעָבְרוּ תַּחַת הָאָבָק וְנֶעֶלְמוּ מִן
הַמֶּבָּט, וְחָזְרוּ אַחֲרֵי שָׁעָה מִן הַיּוֹם. וְאוּלָם רָץ
הַכּוֹפְרִים הוֹדִיעַ לָהֶם, כִּי אֵלֶּה הַבָּאִים מַחֲנֶה מִן
הַמֻּסְלְמִים הֵם וּמַלְכָּם גַרִיבּ. וּבַאֲשֶׁר לְרָץ הַמֻּסְלְמִים,
הִנֵּה חָזַר וְהוֹדִיעָם עַל דְּבַר בּוֹא הַמֶּלֶךְ גַרִיבּ וַאֲנָשָׁיו,
וְשָׂמְחוּ בְּבוֹאוֹ, וְהוֹבִילוּ סוּסֵיהֶם וְקִדְּמוּ אֶת פְּנֵי
מַלְכָּם וְנָשְׁקוּ אֶת הָאָרֶץ לְפָנָיו וְנָתְנוּ לוֹ שָׁלוֹם.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וּשְׁמוֹנָה, אָמְרָה: ""שָׁמַעְתִּי, הַמֶּלֶךְ
הַמְאֻשָּׁר, שֶׁצְּבָא הַמֻּסְלְמִים שָׂמְחוּ מְאֹד, כְּשֶׁבָּא
הַמֶּלֶךְ גַרִיבּ אֶצְלָם וְנָשְׁקוּ אֶת הָאָרֶץ לְפָנָיו וְנָתְנוּ לוֹ
שָׁלוֹם. עָמְדוּ מִסָּבִיב לוֹ וּבֵרְכָם לְשָׁלוֹם וְשָׂמַח עַל
שֶׁשָּׁלוֹם לָהֶם. הִגִּיעוּ אֶל הָאֹהָלִים וְנָטוּ לוֹ אָהֳלֵי־מַלְכוּת
וְנָשְׂאוּ אֶת הַדְּגָלִים. יָשַׁב הַמֶּלֶךְ גַרִיבּ עַל כִּסֵּא
מַלְכוּתוֹ וְרַבֵּי מַמְלַכְתּוֹ מִסָּבִיב לוֹ. סִפְּרוּ לוֹ כָל מַה
שֶּׁאֵרַע לְסַּעְדָּאן.
וְאוּלָם בַּאֲשֶׁר לַכּוֹפְרִים, הִנֵּה הִתְאַסְּפוּ מְחַפְּשִׂים אֶת
עַגִ’יבּ וְלֹא מְצָאוּהוּ בֵינֵיהֶם וְלֹא בְאָהֳלֵיהֶם. הוֹדִיעוּ
לְאַלְגַ’לַנְד בֶּן כַּרְכָּר. נִרְגַּז מְאֹד וְנָשַׁךְ אֶצְבְּעוֹתָיו
וְאָמַר: “נִשְׁבָּע אֲנִי בַאֲמִתּוּת הַשֶּׁמֶשׁ בַּעֲלַת־הָאוֹרוֹת,
שֶׁכֶּלֶב בּוֹגֵד הוּא, בָּרַח עִם אֲנָשָׁיו הַנְּבָלִים אֶל
הַמִּדְבָּרוֹת וְהָעֲרָבוֹת. וְאוּלָם לֹא נִשְׁאַר מִי שֶׁיַּהֲדֹף
אוֹיְבִים אֵלֶּה אֶלָּא הַקְּרָב הַקָּשֶׁה. הִתְאַזְּרוּ אֵפוֹא עֹז
וְחַזְּקוּ לְבַבְכֶם וְהִשָּׁמְרוּ מִפְּנֵי הַמֻּסְלְמִים”. וְאוּלָם
הַמֶּלֶךְ גַרִיבּ אָמַר אֶל אֲנָשָׁיו: “הִתְאַזְּרוּ עֹז וְחַזְּקוּ
לְבַבְכֶם וּבַקְּשׁוּ עֶזְרָה מֵאֵת אֱלֹהֵיכֶם וְשָׁאֲלוּ מֵאִתּוֹ
לְהַגְבִּירְכֶם עַל אוֹיְבֵיכֶם”. אָמְרוּ לוֹ: “הַמֶּלֶךְ, עוֹד תִּרְאֶה
אֶת אֲשֶׁר נִפְעַל בִּשְׂדֵה הַקְּרָב וּמְקוֹם הַמִּלְחָמָה
וְדֶקֶר־רָב”. לָנוּ שְׁתֵּי הַמַּחֲנוֹת עַד שֶׁהִגִּיעַ הַבֹּקֶר
וְהֵאִיר בְאוֹרוֹ וְהִזְהִיר וְזָרְחָה הַשֶּׁמֶשׁ עַל רָאשֵׁי
הַגְּבָעוֹת וְהָעֲמָקִים. הִתְפַּלֵּל גַרִיבּ שְׁתֵּי כְרִיעוֹת כְּפִי
דַת אַבְרָהָם יְדִיד־יָהּ עָלָיו הַשָּׁלוֹם. אַחַר־כָּךְ כָּתַב מִכְתָּב
וּשְׁלָחוֹ בְיַד אָחִיו סַהִים אֶל הַכּוֹפְרִים. כְּשֶׁהִגִּיעַ אֲלֵיהֶם
אָמְרוּ לוֹ: “מָה אַתָּה מְבַקֵּשׁ?” אָמַר לָהֶם: “מְבַקֵּשׁ אֲנִי אֶת
הַמּוֹשֵׁל עֲלֵיכֶם”. אָמְרוּ לוֹ: “עֲמֹד עַד שֶׁנִּוָּעֵץ בּוֹ”. עָמַד.
נוֹעֲצוּ בְאַלְגַ’לַנְד וְהוֹדִיעוּ לוֹ עַל אוֹדוֹתָיו. אָמַר לָהֶם:
“הָבִיאוּ אוֹתוֹ אֵלַי”. הֵבִיאוּ אוֹתוֹ לְפָנָיו. אָמַר לוֹ: “מִי
שָׁלַח אוֹתְךָ?” אָמַר לוֹ: “הַמֶּלֶךְ גַרִיבּ אֲשֶׁר הִשְׁלִיט אוֹתוֹ
אֱלֹהִים עַל הָעַרְבִים וְהַפַּרְסִים. קַח אֵפוֹא אֶת מִכְתָּבוֹ
וְהָשֵׁב לוֹ תְשׁוּבָה”.
לָקַח אַלְגַ’לַנְד אֶת הַמִּכְתָּב וְהִתִּירוֹ
וְּקְרָאוֹ וּמָצָא בְתוֹכוֹ: “בְּשֵׁם אֱלֹהִים הָרַחֲמָן וְהָרַחוּם,
הָאֱלֹהִים הַקָּדוּם וְהָאֶחָד וְהָעָצוּם, אֲשֶׁר עַל כֹּל יָרוּם.
אֱלֹהֵי נֹחַ וְצָאלִח וְהוּד33 וְאַבְרָהָם וֶאלֹהֵי כָּל הָעוֹלָם,
וְשָׁלוֹם עַל כָּל אֲשֶׁר הָלַךְ אַחֲרֵי הַדֶּרֶךְ הַיְשָׁרָה וְיָרֵא
מִפְּנֵי הָאַחֲרִית הָרָעָה, וְשָׁמַע בְּקוֹל הַמֶּלֶךְ הָעֶלְיוֹן עַל
כֹּל, וְהָלַךְ בְּאֹרַח מֵישָׁרִים, וִיבַכֵּר אֶת הָעוֹלָם־הַבָּא עַל
הָעוֹלָם הַזֶּה. וְאוּלָם אַחֲרֵי זֶה, גַ’לַנְד, הִנֵּה אֵין לַעֲבֹד
אֶלָּא אֶת אַללָּהּ הָאֶחָד הַמְנַצֵּחַ עַד תֹּם, בּוֹרֵא לַיְלָה וָיוֹם
וְהַגַּלְגַּלִּים הַסּוֹבְבִים בַּמָּרוֹם, אֲשֶׁר שָׁלַח הַנְּבִיאִים
הַבָּרִים וְאֶת הַנְּהָרוֹת הִזְרִים. וְאֶת הַשָּׁמַיִם הֵרִים, וְרָקַע
אֶת הָאָרֶץ וְהִצְמִיחַ בָּהּ כָּל עֵץ. מְפַרְנֵס בַּקִּנִּים אֶת
הָעוֹפוֹת וּמְכַלְכֵּל בַּעֲרָבוֹת אֶת הַחַיּוֹת הַטּוֹרְפוֹת, וְהוּא
אַללָּהּ רַב־כֹּחַ וְסוֹלֵחַ וְאֶרֶךְ־אַפַּיִם וְנִסְתָּר אֲשֶׁר לֹא
תַּשֵּׂגְנָה אוֹתוֹ הָעֵינַיִם. צוֹנֵף לַיְלָה עַל יוֹם, אֲשֶׁר שָׁלַח
אֶת הַשְּׁלוּחִים וְהוֹרִיד אֶת הַסְּפָרִים מִן הַשָּׁמַיִם. וְדַע
אַלְגַ’לַנְד שֶׁאֵין דָּת אֶלָּא דַת אַבְרָהָם יְדִיד־יָהּ,
וְהִתְאַסְלֵם לְמַעַן תֵּצֵא שָׁלֵם מִן הַחֶרֶב הַגּוֹזֶרֶת,
וּבָעוֹלָם־הַבָּא מֵעֹנֶשׁ גֵּיהִנֹּם הַבּוֹעֶרֶת. וְאִם מְסָרֵב אַתָּה
לְהִתְאַסְלֵם, הִנֵּה הִתְבַּשֵּׂר בְּהֶרֶס וְחֻרְבָּן כָּל חָצֵר,
וּכְרִיתַת כָּל זֵכֶר. וּשְׁלַח אֵלַי אֶת הַכֶּלֶב עַגִ’יבּ, שֶׁאֶקַּח
מִמֶּנּוּ נִקְמַת דַּם אָבִי וְאִמִּי”. כְּשֶׁקָּרָא אַלְגַ’לַנְד אֶת
הַמִּכְתָּב אָמַר לְסַהִים: “אֱמֹר לַאֲדוֹנְךָ שֶׁעַגִ’יבּ בָּרַח הוּא
וַאֲנָשָׁיו, וְאֵין אָנוּ יוֹדְעִים לְאָן הָלַךְ וּבַאֲשֶׁר
לְאַלְגַ’לַנְד, הִנֵּה לֹא יַחֲזֹר בּוֹ מִדָּתוֹ. וּלְמָחָר תִּהְיֶה
הַמִּלְחָמָה בֵינֵינוּ וְהַשֶּׁמֶשׁ תּוֹשִׁיעֵנוּ”. חָזַר סַהִים אֶל
אָחִיו וְהוֹדִיעַ לוֹ מַה שֶּׁאֵרַע. לָנוּ עַד שֶׁהֵאִיר הַבֹּקֶר.
לָקְחוּ הַמֻּסְלְמִים אֶת כְּלֵי־הַמִּלְחָמָה וְרָכְבוּ עַל הַסּוּסִים
וְקָרְאוּ גָלוּי בְּשֵׁם הַמֶּלֶךְ הַמְנַצֵּחַ, בּוֹרֵא גוּף וָרוּחַ,
וְגִדְּלוּ לוֹ גַדֵּל, וְהִכּוּ בְתֻפֵּי הַמִּלְחָמָה עַד שֶׁרָעֲשָׁה
הָאָרֶץ לְקוֹלָם, וְיָצָא לַקְּרָב כָּל פָּרָשׁ אֲלוּף וְכָל גִּבּוֹר
חָצוּף, וּפָנוּ לְהִלָּחֵם עַד אֲשֶׁר רָעֲשָׁה הָאָרֶץ לָהֶם. וְהָיָה
הָרִאשׁוֹן שֶׁפָּתַח אֶת שַׁעַר הַמִּלְחָמָה אַלְגַ’מַרְקָאן, שֶׁהוֹבִיל
אֶת סוּסוֹ לִשְׂדֵה הַמַּעֲרָכָה וְשִׂחֵק בַּחֶרֶב וּבַחֲנִית עַד אֲשֶׁר
נָבוֹכוּ כָּל אַנְשֵׁי לֵבָב. אַחַר־כָּךְ קָרָא: “כְּלוּם יֵשׁ מִי
שֶׁיֵּצֵא לְדוּ־קְרָב? כְּלוּם יֵשׁ אֲשֶׁר לְהִתְרָאוֹת פָּנִים יִרְהָב?
אַל יָבוֹא אֵלַי הַיּוֹם לֹא מִתְרַשֵּׁל וְלֹא מוּג־לֵבָב, אֲנִי הוּא
שֶׁהָרַגְתִּי אֶת אַלְקֻרַגָ’אן בֶּן אַלְגַ’לַנְד, וּמִי יֵצֵא נֶגְדִּי
לִלְחֹם, אֶת נִקְמַת דָּמוֹ לִנְקֹם?” כְּשֶׁשָּׁמַע אַלְגַ’לַנְד אֶת
שֶׁם בְּנוֹ, קָרָא אֶל בְּנֵי־עַמּוֹ וְאָמַר: “הוֹי יַלְדֵי־זְנוּנִים,
הָבִיאוּ אֵלַי פָּרָשׁ זֶה שֶׁהָרַג אֶת בְּנִי, שֶׁאֹכַל אֶת בְּשָׂרוֹ
וְאֶשְׁתֶּה אֶת דָּמוֹ”. הִתְנַפְּלוּ עָלָיו מֵאָה גִּבּוֹר. הָרַג אֶת
רֻבָּם וְנָס מְפַקְּדָם. כְּשֶׁרָאָה אַלְגַ’לַנְד מַה שֶּׁעָשָׂה
אַלְגַ’מַרְקָאן קָרָא אֶל אֲנָשָׁיו וְאָמַר: “הִתְנַפְּלוּ עָלָיו
כְּאִישׁ אֶחָד”. נָשְׂאוּ אֶת הַנֵּס הַמַּדְהִים, וְנִתְגַבְּרוּ עַמִּים
עַל עַמִּים, וְהִתְנַפֵּל גַרִיבּ עִם בְּנֵי שִׁבְטוֹ וַאַלְגַ’מַרְקָאן
כְּמוֹתוֹ, וְהִתְנַגְּשׁוּ מִשְּׁנֵי הַצְּדָדִים הַפָּרָשִׁים כְּאִלּוּ
הָיוּ שְׁנֵי יַמִּים נִפְגָּשִׁים. וּפָעַל בָּהֶם הַחֶרֶב הַתֵּימָנִי
וְהָרֹמַח נִפְלָאוֹת עַד אֲשֶׁר קָרַע אֶת הֶחָזוֹת וְהַגּוּפוֹת. וְרָאוּ
שְׁתֵּי הַמַּחֲנוֹת אֶת מַלְאַךְ־הַמָּוֶת לָעֵינַיִם וְעָלָה הָאָבָק עַד
עַנְנֵי שָׁמַיִם. וְנַעֲשׂוּ הָאָזְנַיִם חֵרְשׁוֹת וְנֶאֶלְמוּ
הַלְּשׁוֹנוֹת. וְכִתֵּר הַמָּוֶת, צָעַד מִכָּל צַד. וְעָמַד אֵיתָן
אַמִּיץ לִבּוֹ בַּקְּרָב, וְהָפַךְ עֹרֶף מוּג־לֵבָב. וְלֹא פָסְקוּ
מִמִּלְחָמָה וָהֶרֶג אָיֹם עַד פְּנוֹת הַיּוֹם, וְהֻכּוּ הַתֻּפִּים אוֹת
לְהִבָּדֵל, וְנִפְרְדוּ זֶה מִזֶּה וְחָזַר כָּל מַחֲנֶה לְאָהֳלָיו.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְאַרְבָּעִים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁנִּגְמְרָה34 הַמִּלְחָמָה, וְנִפְרְדוּ
זֶה מִזֶּה וְחָזַר כָּל מַחֲנֶה לְאֹהָלָיו, יָשַׁב הַמֶּלֶךְ גַרִיבּ עַל
כִּסֵּא מַלְכוּתוֹ וּמְקוֹם שִׁלְטוֹנוֹ, וְהִתְיַצְּבוּ חֲבֵרָיו
בְשׁוּרוֹת סְבִיבוֹ. אָמַר לַאֲנָשָׁיו: “אֵינִי יָכֹל לְהַבְלִיג עַל
רָגְזִי עַל בְּרִיחַת כֶּלֶב זֶה, עַגִ’יבּ, שֶׁאֵינִי יוֹדֵעַ לְאָן
הָלַךְ. וְאִם אֵינִי מַשִּׂיגוֹ וְנוֹקֵם נִקְמָתִי, מֵת אָנֹכִי
מֵרֹגֶז”. נִגַּשׁ סַהִים אַללֵּיל וְנָשַׁק אֶת הָאָרֶץ וְאָמַר:
“הַמֶּלֶךְ, אֵלֵךְ אֲנִי אֶל צְבָא הַכּוֹפְרִים וְאֶחֱקֹר עַל דְּבַר
הַכֶּלֶב הַבּוֹגֵד עַגִ’יבּ” אָמַר לוֹ גַרִיבּ: “לֵךְ וַחֲקֹר בִּדְבַר
חֲזִיר זֶה”. הִתְחַפֵּשׂ סַהִים בִּדְמוּת הַכּוֹפְרִים וְלָבַשׁ אֶת
לְבוּשָׁם, וְנַעֲשָׂה כְאִלּוּ הוּא מֵהֶם. שָׂם פָּנָיו אֶל אָהֳלֵי
הָאוֹיְבִים וּמְצָאָם יְשֵׁנִים, שִׁכּוֹרִים מִן הַמִּלְחָמָה וְהַהֶרֶג,
וְלֹא נִשְׁאַר אָדָם אֲשֶׁר לֹא נִרְדָּם, מִלְּבַד הַשּׁוֹמְרִים. עָבַר
סַהִים וְהָלַךְ בְּחֵרֶף נֶפֶשׁ אֶל אֹהֶל הַמַּלְכוּת וּמָצָא אֶת
הַמֶּלֶךְ נִרְדָּם וְאֵין אֶצְלוֹ אָדָם. נִגַּשׁ וְהֱרִיחוֹ מִן הַבַּנַג
הַכָּתוּשׁ, וְנַעֲשָׂה כַמֵּת. יָצָא וְהֵבִיא פִּרְדָה. עָטַף אֶת
הַמֶּלֶךְ בְּתוֹךְ מַעֲטֵה הַמִּטָּה וְהִנִּיחַ אוֹתוֹ עַל הַפִּרְדָּה
וְשָׂם מֵעַל לוֹ מַחֲצֶלֶת־הָאֹהֶל, וְנָסַע עַד שֶׁהִגִּיעַ אֶל אֹהֶל
גַרִיבּ וְנִכְנַס אֶל הַמֶּלֶךְ.
לֹא הִכִּירוּהוּ הַנִּמְצָאִים
וְאָמְרוּ לוֹ: “מִי אַתָּה?” צָחַק סַהִים וְגִלָּה אֶת פָּנָיו
וְהִכִּירוּהוּ. אָמַר לוֹ גַרִיבּ: “מַה הוּא מִטְעָנְךָ סַהִים?” אָמַר
לוֹ: “הַמֶּלֶךְ, אַלְגַ’לַנְד בֶּן כַּרְכָּר הוּא”. הִתִּיר אוֹתוֹ,
וְהִכִּירוֹ גַרִיבּ וְאָמַר: “סַהִים, עוֹרֵר אוֹתוֹ”. נָתַן לוֹ חֹמֶץ
וּלְבוֹנָה. הֵטִיל אֶת הַבַּנַג מֵאַפּוֹ וּפָקַח עֵינָיו וּמָצָא עַצְמוֹ
בֵּין הַמֻּסְלְמִים, וְאָמַר: “אֵיזֶה דָבָר הוּא חֲלוֹם מְכֹעָר זֶה?”
אַחֲרֵי־זֶה עָצַם עֵינָיו וְנִרְדָּם. דְּקָרוֹ סַהִים וְאָמַר לוֹ:
“פְּקַח עֵינֶיךָ, אָרוּר”. פָּקַח עֵינָיו וְאָמַר: “הֵיכָן אֲנִי?” אָמַר
לוֹ סַהִים: “בִּפְנֵי הַמֶּלֶךְ גַרִיבּ בֶּן כַּנְדַּמִר מֶלֶךְ עִרָאק
אַתָּה נִמְצָא”. כְּשֶׁשָּׁמַע אַלְגַ’לַנְד דְּבָרִים אֵלֶּה, אָמַר:
“הַמֶּלֶךְ, בַּחֲסוּתְךָ אֲנִי. וְדַע שֶׁאֵין בִּי חֵטְא. וְזֶה
שֶׁהוֹצִיאָנוּ לְהִלָּחֵם הוּא אָחִיךָ, וְהֵטִיל פֵּרוּד בֵּינֵינוּ
וּבֵינְךָ וּבָרַח לוֹ”. אָמַר לוֹ גַרִיבּ: “וּכְלוּם יוֹדֵעַ אַתָּה אֶת
דַּרְכּוֹ שֶׁבָּרַח בָּהּ?” אָמַר לוֹ: “לַאו, נִשְׁבָּע אֲנִי
בַּאֲמִתּוּת הַשֶּׁמֶשׁ בַּעֲלַת הַמְּאוֹרוֹת, שֶׁאֵין אֲנִי יוֹדֵעַ
לְאָן נָסַע”. צִוָּה גַרִיבּ לְכָבְלוֹ בְּשַׁרְשְׁרָאוֹת וְלָשִׂים
עָלָיו מִשְׁמָר. הָלַךְ כָּל מְפַקֵּד אֶל אָהֳלוֹ. חָזַר אַלְגַ’מַרְקָאן
עִם אֲנָשָׁיו וְאָמַר לָהֶם: “בְּנֵי דוֹדַי, בְּכַוָּנָתִי לַעֲשׂוֹת
הַלַּיְלָה מַעֲשֶׂה שֶׁיָּבִיא לִי מְאוֹר־פָּנִים מֵאֵת הַמֶּלֶךְ
גַרִיבּ”. אָמְרוּ לוֹ: “עֲשֵׂה מַה שָּׁאַתָּה חָפֵץ, וְאָנוּ סָרִים
לְמִשְׁמַעְתְּךָ וּמְצַיְּתִים לְךָ”. אָמַר לָהֶם: “שְׂאוּ נִשְׁקְכֶם
וַאֲנִי עִמָּכֶם, וְהָקֵלּוּ צַעֲדֵיכֶם, עַד כְּדֵי שֶׁלֹּא תִּתְּנוּ
גַם לַנְּמָלִים לְהַרְגִּישׁ בָּכֶם, וְהֵחָלְקוּ מִסָּבִיב לְאָהֳלֵי
הַכּוֹפְרִים. וּכְשֶׁאַתֶּם שׁוֹמְעִים אוֹתִי מְגַדֵּל לֵאלֹהִים,
גַּדְּלוּ אַף אַתֶּם, וְקִרְאוּ בְקוֹל, אוֹמְרִים: “אַללָּהּ הוּא
הַגָּדוֹל”, וְהִסּוֹגוּ וְשִׂימוּ פְנֵיכֶם אֶל שַׁעַר־הָעִיר.
וּנְבַקֵּשׁ לָנוּ תְשׁוּעָה מֵאֵת אֱלֹהִים יִתְעַלֶּה”. חָגְרוּ
הָאֲנָשִׁים אֶת כְּלֵי־זֵינָם בִּשְׁלֵמוּת, וְהִמְתִּינוּ עַד חֲצוֹת
הַלַּיְלָה וְנֶחְלְקוּ מִסָּבִיב לַכּוֹפְרִים, וְחִכּוּ שָׁעָה אַחַת.
הִכָּה אַלְגַ’מַרְקָאן בְּחַרְבּוֹ עַל תְּרִיסוֹ וְאָמַר: “אַללָּהּ הוּא
הַגָּדוֹל”, עַד שֶׁצָּלַל הָעֵמֶק. עֲשׂוּ אֲנָשָׁיו כָּמוֹהוּ וְקָרְאוּ:
“אַללָּהּ הוּא הַגָּדוֹל”, עַד שֶׁצָּלַל הָעֵמֶק לְקוֹלָם וְהֶהָרִים
וְתִּלֵּי הַחוֹל וְהַגְּבָעוֹת וְכָל הֶחֳרָבוֹת. הִתְעוֹרְרוּ
הַכּוֹפְרִים נִדְהָמִים וְהִתְנַפְּלוּ אִישׁ עַל אָחִיו. וְסָבְבָה
הַחֶרֶב בֵּינֵיהֶם. נָסוֹגוּ הַמֻּסְלְמִים בְּדַרְכָּם אֶל שַׁעֲרֵי
הָעִיר וְהָרְגוּ אֶת הַשּׁוֹעֲרִים וְנִכְנְסוּ אֶל הָעִיר וְכָבְשׁוּ
אוֹתָהּ עַל כָּל אֲשֶׁר בָּהּ מִרְכוּשׁ וְנָשִׁים.
זֶהוּ מַה שֶּׁאֵרַע לְאַלְגַ’מַרְקָאן. וְאוּלָם בַּאֲשֶׁר לַמֶּלֶךְ
גַרִיבּ, הִנֵּה שָׁמַע אֶת הַצְּעָקוֹת וְהַקּוֹלוֹת הַמְגַדְּלִים
לֵאלֹהִים, וְרָכַב וְרָכַב הַצָּבָא עַד לָאַחֲרוֹן שֶׁבָּהֶם. הָלַךְ
סַהִים בְּרֹאשָׁם עַד שֶׁקָּרַב אֶל מְקוֹם הַמַּעֲרָכָה, וְרָאָה אֶת
בְּנֵי עָאמִר וְאֶת אַלְגַ’מַרְקָאן שֶׁכְּבָר הִסְתָּעֲרוּ עַל
הַכּוֹפְרִים וְהִשְׁקוּ אוֹתָם אֶת כּוֹס הַמָּוֶת. חָזַר וְהוֹדִיעַ
לְאָחִיו מַה שֶּׁהָיָה, וּבֵרֵךְ אֶת אַלְגַ’מַרְקָאן. לֹא חָדְלוּ
הַכּוֹפְרִים לָשִׂים אֶת הַחֶרֶב הַגּוֹזֶרֶת אִישׁ בְּאָחִיו,
מִתְאַמְּצִים בְּכָל כֹּחָם, עַד שֶׁעָלָה הַיּוֹם וְהֵאִיר בְּאוֹרוֹ עַל
כָּל גְּלִילוֹת הָאָרֶץ. בְּאוֹתָהּ שָׁעָה קָרָא גַרִיבּ אֶל אֲנָשָׁיו
וְאָמַר: “בְּנֵי־נָדִיב, הַתְקִיפוּ אוֹתָם וַעֲשׂוּ רְצוֹנוֹ שֶׁל מֶלֶךְ
הָעוֹלָם”. הִתְנַפְּלוּ הַזַּכָּאִים עַל הַחַטָּאִים וְהִתְהוֹלֵל
הַחֶרֶב הַגּוֹזֵר וְהִתְחוֹלֵל הָרֹמַח הַסּוֹעֵר בְּתוֹךְ חָזֶה כָּל
כּוֹפֵר. בִּקְּשׁוּ הַכּוֹפְרִים לְהִכָּנֵס אֶל עִירָם וְיָצָא
לִקְרָאתָם אַלְגַ’מַרְקָאן וּבְנֵי־דוֹדוֹ. וּדְחָקוּם בֵּין שְׁנֵי
הָרִים סוֹגְרִים עֲלֵיהֶם וְהָרְגוּ מֵהֶם עַם רָב לֹא מִסְפָּר לָהֶם,
וְנָסוֹגוּ הַנִּשְׁאָרִים בַּמִּדְבָּרוֹת וְהָעֲרָבוֹת.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁבְּשָׁעָה שֶׁיָּצָא הַצָּבָא הַמֻּסְלְמִי לִקְרַאת הַכּוֹפְרִים,
הִכּוּם לְפִי חֶרֶב גּוֹזֶרֶת, וְנָפוֹצוּ הַנִּשְׁאָרִים בַּמִּדְבָּרוֹת
וּבַעֲרָבוֹת. וְלֹא פָסְקוּ הַמֻּסְלְמִים מִרְדֹּף אַחֲרֵי הַכּוֹפְרִים
בַּחֶרֶב, עַד אֲשֶׁר נָפוֹצוּ בַּמִּישׁוֹר וּבֶעָקֹב. אַחַר־כָּךְ
חָזְרוּ לִמְדִינַת עֹמָאן. נִכְנַס הַמֶּלֶךְ גַרִיבּ אֶל אַרְמוֹן
אַלְגַ’לַנְד וְיָשַׁב עַל כִּסֵּא מַמְלַכְתּוֹ. וְעָמְדוּ חֲבֵרָיו
מִסָּבִיב לוֹ לְיָמִין וְלִשְׂמֹאל. קָרָא לְהָבִיא אֶת אַלְגַ’לַנְד.
מִהֲרוּ וְהֵבִיאוּ אוֹתוֹ לִפְנֵי הַמֶּלֶךְ גַרִיבּ. הִצִּיעַ לְפָנָיו
אֶת הָאִסְלָאם, וְסֵרֵב. צִוָּה לְצָלְבוֹ עַל שַׁעַר הָעִיר. יָרוּ בוֹ
חִצִּים עַד שֶׁנַּעֲשָׂה כַקִּפּוֹד. נָתַן גַרִיבּ לְאַלְגַ’מַרְקָאן
בֶּגֶד־פְּאֵר וְאָמַר לוֹ: “אַתָּה אֲדוֹן הָעִיר וּמוֹשְׁלָהּ, בְּיָדְךָ
הָרְשׁוּת לֶאֱסֹר וּלְהַתִּיר בָּהּ, שָׁאַתָּה הוּא שֶׁכְּבַשְׁתָּהּ
בְּחַרְבְּךָ וַאֲנָשֶׁיךָ”. נָשַׁק אַלְגַ’מַרְקָאן אֶת רַגְלוֹ שֶׁל
הַמֶּלֶךְ גַרִיבּ וְהוֹדָה לוֹ וּבֵרֵךְ אוֹתוֹ בְּנִצָּחוֹן וּבְעֹז
עֲדֵי־עַד. פָּתַח גַרִיבּ אֶת אוֹצְרוֹת אַלְגַ’לַנְד וְהִתְבּוֹנֵן לְמַה
שֶּׁבְּתוֹכָם מִן הַהוֹן, וְאַחַר־כָּךְ חִלְּקוֹ לַמְפַקְּדִים
וְלָאֲנָשִׁים נוֹשְׂאֵי־הַדְּגָלִים וְהַנִּלְחָמִים, וְחִלֵּק
לַנְּעָרוֹת וְלַנְּעָרִים. הָיָה מְחַלֵּק אֶת הַהוֹן בְּמֶשֶׁךְ זְמַן
שֶׁל עֲשָׂרָה יָמִים. אַחַר־כָּךְ הָיָה יָשֵׁן בְּאַחַד הַלֵּילוֹת
וְרָאָה בִשְׁנָתוֹ חֲלוֹם מַבְהִיל. הִתְעוֹרֵר נִרְעָשׁ וְנִפְחָד
וְקָרָא לְאָחִיו סַהִים וְאָמַר לוֹ: “רָאִיתִי בַחֲלוֹמִי, וְהִנֵּה
אָנוּ בְתוֹךְ עֵמֶק, וְעֵמֶק זֶה בִּמְקוֹם־מֶרְחָב. יָצְאוּ עָלֵינוּ מִן
הָעוֹף שְׁנֵי עוֹפוֹת־טוֹרְפִים, שֶׁלֹּא רָאִיתִי מִיָּמַי גְדוֹלִים
מֵהֶם. וְלָהֶם שׁוֹקַיִם כָּרְמָחִים. עָטוּ עָלֵינוּ וְנִבְעַתְנוּ
מִפְּנֵיהֶם. הֲרֵי זֶהוּ מַה שֶּׁרָאִיתִי”. כְּשֶׁשָּׁמַע סַהִים
דְּבָרִים אֵלֶּה אָמַר: “הַמֶּלֶךְ, אוֹיֵב כַּבִּיר הוּא. הִשָּׁמֵר
אֵפוֹא לְנַפְשְׁךָ מִפָּנָיו”. לֹא יָשֵׁן עוֹד גַרִיבּ שְׁאֵרִית
הַלַּיְלָה. כְּשֶׁהֵאִיר הַבֹּקֶר, בִּקֵּשׁ לְהָבִיא לוֹ אֶת סוּסוֹ,
וְרָכַב עָלָיו. אָמַר לוֹ סַהִים: “לְאָן אַתָּה הוֹלֵךְ, אָחִי?” אָמַר
לוֹ: “קַמְתִּי הַבֹּקֶר כְּשֶׁלִּבִּי צַר, וְכַוָּנָתִי לִנְסֹעַ
עֲשָׂרָה יָמִים כְּדֵי שֶׁיִּרְחַב לִבִּי”. אָמַר לוֹ סַהִים: “קַח
עִמְּךָ אֶלֶף גִּבּוֹר”. אָמַר לוֹ גַרִיבּ: “אֵינִי הוֹלֵךְ אֶלָּא אֲנִי
וָאָתָּה, לֹא יוֹתֵר”. בְּאוֹתָהּ שָׁעָה רָכְבוּ גַרִיבּ וְסַהִים
וְשָׂמוּ פְנֵיהֶם אֶל הָעֲמָקִים וְהַכָּרִים, וְלֹא פָסְקוּ לִנְסֹעַ
מֵעֵמֶק אֶל עֵמֶק וּמִכָּר אֶל כָּר עַד שֶׁעָבְרוּ עַל פְּנֵי עֵמֶק
מְרֻבֵּה הָעֵצִים וְהַפֵּרוֹת וְהַנְּהָרוֹת, הַפְּרָחִים נוֹתְנִים בוֹ
רֵיחוֹת, וְהָעוֹפוֹת מְרַנְּנִים בְּמַנְגִּינוֹתָם עַל הָעֲנָפִים,
וְהַזָּמִיר מְגַלְגֵּל בְּמַנְגִּינוֹת נְעִימוֹת, וְהַיּוֹנָה מִלְּאָה
בְקוֹלָהּ כָּל הַמְּקוֹמוֹת, וְהַסְּנוּנִית מְעִירָה כָּל יָשֵׁן
מִתְּנוּמָתוֹ, וְהַשַּׁחְרוּר כְּאִלּוּ הָיָה אָדָם דְּמוּתוֹ. וְהַתּוֹר
עִם יוֹנַת־הָעֲנָק יָרֹק, וְעָנָה לְעֻמָּתָם הַתֻּכִּי בְּצַחוּת
לָשׁוֹן, וַעֲצֵי פְרִי מִכָּל מַאֲכָל עֲלֵיהֶם, וְזוּגוֹת פֵּרוֹתֵיהֶם.
מָצָא אוֹתוֹ עֵמֶק חֵן בְּעֵינֵיהֶם וְאָכְלוּ מִפֵּרוֹתָיו וְשָׁתוּ
מִנַּהֲרוֹתָיו, וְיָשְׁבוּ בְצֵל הָעֵצִים. תָּקְפָה עֲלֵיהֶם שֵׁנָה
וְנִרְדָּמוּ – יִשְׁתַּבַּח זֶה אֲשֶׁר לֹא יָנוּם וְלֹא יִישָׁן.
וּבְשָׁעָה שֶׁהֵם יְשֵׁנִים, וְהִנֵּה שְׁנֵי שֵׁדִים מִמִּשְׁפַּחַת
מָארִד חֲזָקִים, יָרְדוּ עֲלֵיהֶם. שָׂם כָּל אֶחָד מֵהֶם אֶחָד עַל
גַּבּוֹ, וְהִתְרוֹמְמוּ לִמְרוֹמֵי הָאֲוִיר עַד שֶׁהָיוּ מֵעַל
לָעֲנָנִים. הִתְעוֹרְרוּ סַהִים וְגַרִיבּ וּמָצְאוּ אֶת עַצְמָם בֵּין
הַשָּׁמַיִם וּבֵין הָאָרֶץ. הִתְבּוֹנְנוּ אֶל אֵלֶּה שֶׁנָּשְׂאוּ
אוֹתָם, וְהִנֵּה הֵם שְׁנֵי שֵׁדִים מִמִּשְׁפַּחַת מָארִד: רֹאשׁוֹ שֶׁל
אֶחָד מֵהֶם רֹאשׁ כֶּלֶב וְרֹאשׁ הַשֵּׁנִי רֹאשׁ קוֹף, וְהֵם כַּדֶּקֶל
הַגָּבוֹהַּ, וְשֵׂעָר לָהֶם כִּשְׂעַר הַסּוּס, וְצִפָּרְנַיִם
כְּצִפָּרְנֵי הָאֲרִי. כְּשֶׁהִתְבּוֹנְנוּ סַהִים וְגַרִיבּ לְמַצָּב זֶה
אָמְרוּ: “אֵין חַיִל וְאֵין כֹּחַ אֶלָּא לֵאלֹהִים”.
וְהָיְתָה הַסִּבָּה לְכָךְ, שֶׁמֶּלֶךְ מִמַּלְכֵי הַשֵּׁדִים, מַרְעָשׁ
שְׁמוֹ, הָיָה לוֹ בֵן, צָאעִק שְׁמוֹ, שֶׁהָיָה אוֹהֵב נַעֲרָה מִן
הַשֵּׁדִים, נַגְ’מָה שְׁמָהּ. וְהָיוּ צָאעִק וְנַגְ’מָה מִזְדָּמְּנִים
בְּאוֹתוֹ עֵמֶק בִּדְמוּת עוֹפוֹת. וּכְשֶׁרָאוּ גַרִיבּ וְסַהִים אֶת
הַשְּׁנַיִם, וְדָמוּ שֶׁעוֹפוֹת הֵם35 יָרוּ בָהֶם חֵץ וְלֹא פָגַע
אֶלָּא בְּצָאעִק וְזָרַם דָּמוֹ. הִתְאַבְּלָה נַגְ’מָה עַל צָאעִק
וְחָטְפָה אוֹתוֹ וְטָסָה מִפַּחַד שֶׁלֹּא יִפְגַּע אוֹתָהּ מַה
שֶּׁפָּגַע בְּצָאעִק. וְלֹא פָסְקָה לָטוּס עִמּוֹ עַד שֶׁהֵטִילָה אוֹתוֹ
עַל שַׁעַר אַרְמוֹן אָבִיו. נָשְׂאוּ אוֹתוֹ הַשּׁוֹעֲרִים עַד
שֶׁהֱטִילוּהוּ לִפְנֵי אָבִיו. כְּשֶׁהִתְבּוֹנֵן מַרְעָשׁ אֶל בְּנוֹ
וְרָאָה אֶת הַחֵץ בְּצַלְעוֹ אָמַר: “אוֹי בְּנִי וַאֲבוֹי, מִי עָשָׂה
בְךָ מַעֲשֶׂה זֶה, שֶׁאַחֲרִיב מִשְׁכְּנוֹתָיו וַאֲמַהֵר לְהַשְׁחִיתוֹ,
וַאֲפִלּוּ הוּא מִגְּדוֹלֵי מַלְכֵי הַשֵּׁדִים”. בְּאוֹתָהּ שָׁעָה פָקַח
אֵת עֵינָיו וְאָמַר: “אַבָּא, לֹא הֲרָגַנִי אֶלָּא אִישׁ
מִבְּנֵי־הָאָדָם בְּעֵמֶק הָעֲיָנוֹת”. לֹא כִלָּה אֶת דְּבָרָיו עַד
שֶׁיָּצְאָה נִשְׁמָתוֹ. סָפַק אָבִיו עַל פָּנָיו עַד שֶׁיָּצָא דָם
מִפִּיו, וְקָרָא לִשְׁנֵי שֵׁדִים מִמִּשְׁפַּחַת מָארִד וְאָמַר לָהֶם:
“לְכוּ אֶל עֵמֶק־הָעֲיָנוֹת וְהָבִיאוּ אֵלַי כָּל מִי שֶׁנִּמְצָא בוֹ”.
נָסְעוּ שְׁנֵי הָמָארִדִים עַד שֶׁהִגִּיעוּ לְעֵמֶק־הָעֲיָנוֹת וְרָאוּ
אֶת גַרִיבּ וְאֶת סַהִים יְשֵׁנִים. חָטְפוּ אוֹתָם וְהוֹלִיכוּ אוֹתָם
עַד שֶׁהִגִּיעוּ אִתָּם אֶל מַרְעָשׁ. כְּשֶׁהֵקִיצוּ סַהִים וְגַרִיבּ
מִשְּׁנָתָם מָצְאוּ אֶת עַצְמָם בֵּין הַשָּׁמַיִם וּבֵין הָאָרֶץ
וְאָמְרוּ: “אֵין חַיִל וְאֵין כֹּחַ אֶלָּא לֵאלֹהִים הָאַדִּיר”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וְאֶחָד, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁחֲטָפוּם שְׁנֵי הַמָּארִדִים הֵבִיאוּ אֶת
גַרִיבּ וְאֶת סַהִים אֶל מַרְעָשׁ מֶלֶךְ הַשֵּׁדִים. וּכְשֶׁהִנִּיחוּ
אוֹתָם לִפְנֵי מַרְעָשׁ, מָצְאוּ אוֹתוֹ יוֹשֵׁב עַל כִּסֵּא מַלְכוּתוֹ,
וְהוּא כָּהָר הֶעָצוּם, וְעַל גּוּפוֹ אַרְבָּעָה רָאשִׁים, רֹאשׁ אַרְיֵה
וְרֹאשׁ פִּיל וְרֹאשׁ נָמֵר וְרֹאשׁ בַּרְדְּלָס. הִגִּישׁוּ שְׁנֵי
הַמָּארִדִים אֶת גַרִיבּ וְאֶת סַהִים לִפְנֵי מַרְעָשׁ וְאָמְרוּ:
“הַמֶּלֶךְ, אֵלֶּה הַשְּׁנַיִם הֵם שֶׁמְּצָאנוּם בְּעֵמֶק הָעֲיָנוֹת”.
הִתְבּוֹנֵן בָּהֶם בְּעֵין־זַעַם, וְנָשַׁם וְשָׁאַף וְעָפוּ גִצִּים
מֵאַפּוֹ, וּכְבָר פָּחֲדוּ מִפָּנָיו כָּל מִי שֶׁנִּמְצְאוּ, וְאָמַר:
“הוֹי כַּלְבֵּי הָאָדָם, הֲרַגְתֶּם אֶת בְּנִי וְהִצַּתֶּם אֶת הָאֵשׁ
בְּתוֹךְ כְּבֵדִי”. אָמַר לוֹ גַרִיבּ: “וּמִי הוּא בִנְךָ
שֶׁהֲרַגְנוּהוּ, וּמִי הוּא שֶׁרָאָה אֶת בִּנְךָ?” אָמַר לָהֶם: “כְּלוּם
לֹא הֱיִיתֶם אַתֶּם שְׁנֵיכֶם בְּעֵמֶק־הָעֲיָנוֹת, וּרְאִיתֶם אֶת בְּנִי
בְתֹאַר עוֹף וִירִיתֶם בּוֹ חֵץ שֶׁל עֵץ, וָמֵת?” אָמַר לוֹ גַרִיבּ:
“אֲנִי אֵינִי יוֹדֵעַ מִי הֲרָגוֹ. וְנִשְׁבָּע אֲנִי בַאֲמִתּוּתוֹ שֶׁל
הָאֵל הָאַדִּיר, הָאֶחָד וְהַקַּדְמוֹן, הַיּוֹדֵעַ כָּל דָּבָר,
וּבַאֲמִתּוּת יְדִיד־יָהּ אַבְרָהָם, שֶׁלֹּא רָאִינוּ עוֹף וְלֹא
הָרַגְנוּ לֹא חַיַּת־בָּר וְלֹא עוֹף”. כְּשֶׁשָּׁמַע מַרְעָשׁ אֶת
דִּבְרֵי גַרִיבּ בְּשָׁעָה שֶׁנִּשְׁבַּע בֵּאלֹהִים וְכֹחוֹ וּבִנְבִיאוֹ
יְדִיד־יָהּ אַבְרָהָם, יָדַע שֶׁמֻּסְלִם הוּא. וְהָיָה מַרְעָשׁ עוֹבֵד
לָאֵשׁ מִבִּלְתִּי לַמֶּלֶךְ הַגִּבּוֹר. קָרָא לַאֲנָשָׁיו וְאָמַר:
“הָבִיאוּ אֵלַי אֶת אֵלָתִי”. הֵבִיאוּ לוֹ תַנּוּר שֶׁל זָהָב וְשָׂמוּ
אוֹתוֹ לְפָנָיו וְהִצִּיתוּ בוֹ אֵשׁ וְהִשְׁלִיכוּ עָלָיו סַמְמָנִים,
וְעָלְתָה מִתּוֹכוֹ לֶהָבָה יְרֻקָּה וְלֶהָבָה תְכֻלָּה וְלֶהָבָה
צְהֻבָּה. הִשְׁתַּחֲוָה לוֹ הַמֶּלֶךְ וְכָל הַנִּמְצָאִים וְהָיָה כָל
זֶה כְּשֶׁגַּרִיבּ וְסַהִים מְאַחֲדִים אֶת אֱלֹהִים יִתְעַלֶּה
וּמְגַדְּלִים לוֹ וּמְעִידִים שֶׁאֱלֹהִים הוּא הַכֹּל יָכֹל. הֵרִים
הַמֶּלֶךְ אֶת רֹאשׁוֹ וְרָאָה אֶת גַרִיבּ וְאֶת סַהִים עוֹמְדִים
וְאֵינָם מִשְׁתַּחֲוִים. אָמַר לָהֶם: “כְּלָבִים, מַה לָכֶם שֶׁאֵין
אַתֶּם מִשְׁתַּחֲוִים?” אָמַר לָהֶם גַרִיבּ: “אוֹי לָכֶם, אֲרוּרִים,
אֵין לְהִשְׁתַּחֲווֹת אֶלָּא לִפְנֵי הַמֶּלֶךְ שֶׁאוֹתוֹ יֵשׁ לַעֲבֹד.
הַמּוֹצִיא לַמְּצִיאוּת מִן הָאַיִן אֶת הַיֵּשׁ, וּמַנְבִּיעַ אֶת
הַמַּיִם מִצּוּר חֲלָמִישׁ, אֲשֶׁר בְּלֵב הָאָב אָהֲבָה לְיַלְדּוֹ
הִשְׁרִישׁ, וְלֹא יְתֹאַר לֹא עוֹמֵד וְלֹא יוֹשֵׁב, אֱלֹהֵי נֹחַ
וְצָאלִח וְהוּד וְאַבְרָהָם יְדִיד־יָהּ. וְהוּא אֲשֶׁר בָּרָא גַן־עֵדֶן
וְגֵיהִנָּם וְאֶת הָעֵצִים וְהַפֵּרוֹת כֻּלָּם, הוּא הָאֱלֹהִים הָאֶחָד
וְהָאַדִּיר”. כְּשֶׁשָּׁמַע מַרְעָשׁ דְּבָרִים אֵלֶּה, שָׁקְעוּ עֵינָיו
בְּתוֹךְ קָדְקָדוֹ וְקָרָא לַאֲנָשָׁיו: “כִּפְתוּ אֶת שְׁנֵי הַכְּלָבִים
הָאֵלֶּה וְהַקְרִיבוּ אוֹתָם קָרְבָּן לְאֵלָתִי”. כָּפְתוּ אֶת סַהִים
וְאֶת גַרִיבּ וּבִקְּשׁוּ לְהַשְׁלִיכָם לְתוֹךְ הָאֵשׁ. וְהִנֵּה נָפְלָה
גְזֻזְטְרָה מִגְּזֻזְטְרוֹת הָאַרְמוֹן עַל הַתַּנּוּר, וְנִשְׁבַּר
וְכָבְתָה הָאֵשׁ וְהָיְתָה לְאֵפֶר פּוֹרֵחַ בָּאֲוִיר. אָמַר גַרִיבּ:
“אַללָּהּ הוּא הַגָּדוֹל. נִצָּחוֹן וּתְשׁוּעָה. אֲשֶׁר כָּפַר נָחַל
תְּבוּסָה. אַללָּהּ הוּא הַגָּדוֹל, יִגְבַּר עַל אֲשֶׁר לָאֵשׁ יַעֲבֹד
וְיַעְתִּיר מִבִּלְתִּי לַמֶּלֶךְ הַגִּבּוֹר וְהָאַדִּיר”. בְּאוֹתָהּ
שָׁעָה אָמַר הַמֶּלֶךְ: “אַךְ מְכַשֵּׁף אַתָּה וּכְשָׁפִים עָשִׂיתָ
לְאֵלָתִי, שֶׁאֵרַע לָהּ דָּבָר זֶה”. אָמַר לוֹ גַרִיבּ: “מְשֻׁגָּע,
אִלּוּ הָיוּ לָאֵשׁ רוּחַ וּתְבוּנָה, הֵן הָיְתָה מוֹנַעַת מַה
שֶּׁהִזִּיק לָהּ”. כְּשֶׁשָּׁמַע מַרְעָשׁ דְּבָרִים אֵלֶּה שָׁאַג
וְצָוַח וְגִדֵּף אֶת הָאֵשׁ וְאָמַר: “נִשְׁבָּע אֲנִי בַאֲמִתּוּת דָּתִי
שֶׁאֵינִי מֵמִית אֶתְכֶם אֶלָּא בָהּ”. צִוָּה לַחֲבשׁ אוֹתָם
בְּבֵית־הָאֲסוּרִים וְקָרָא לְמֵאָה שֵׁדִים מִן הַמָּארִד וְצִוָּה
אוֹתָם לְהָבִיא עֵצִים הַרְבֵּה וּלְהַצִּית בָּהֶם אֵשׁ, וְעָשׂוּ כֵן.
הִתְלַקְּחָה אֵשׁ עֲצוּמָה וְלֹא פָסְקָה מֵהִתְלַקֵּחַ עַד לַבֹּקֶר.
רָכַב מַרְעָשׁ עַל פִּיל בְּתוֹךְ עֶרֶשׂ שֶׁל זָהָב מְשֻׁבָּץ
בַּאֲבָנִים טוֹבוֹת, וְהָיוּ סְבִיבוֹ שִׁבְטֵי הַשֵּׁדִים, וְהֵם סוּגִים
שׁוֹנִים, וְהֵבִיאוּ אֶת גַרִיבּ וְאֶת סַהִים. כְּשֶׁרָאוּ אֶת לַהֲבַת
הָאֵשׁ קָרְאוּ לְעֶזְרָה אֶת הָאֶחָד הָאַדִּיר בּוֹרֵא לַיְלָה וָיוֹם
הַכַּבִּיר, אֲשֶׁר לֹא יַשִּׂיגוּהוּ הַמֶּבָּטִים וְהוּא יַשִּׂיג אֶת
הַמֶּבָּטִים וְהוּא הַמֵּיטִיב וְיוֹדֵעַ כֹּל. וְלֹא פָסְקוּ לְהַעְתִּיר
לוֹ. וְהִנֵּה עֲנָנָה עָלְתָה מִן הַמַּעֲרָב אֶל הַמִּזְרָח,
וְהִמְטִירָה כַּיָּם הַסּוֹאֵן וְכִבְּתָה אֶת הָאֵשׁ. פָּחֲדוּ הַמֶּלֶךְ
וְהַגְּדוּדִים וְנִכְנְסוּ לְתוֹךְ אַרְמוֹנָם. פָּנָה הַמֶּלֶךְ אֶל
הַמִּשְׁנֶה וְרַבֵּי־הַמְּלוּכָה וְאָמַר לָהֶם: “מַה תֹּאמְרוּ בִדְבַר
שְׁנֵי אֲנָשִׁים אֵלֶּה?” אָמְרוּ לוֹ: “הַמֶּלֶךְ, אִלּוּ לֹא הָיְתָה
הָאֱמֶת אִתָּם, לֹא הָיָה קוֹרֶה לָאֵשׁ כַּמַּעֲשֶׂה הַזֶּה. וְאָנוּ
אוֹמְרִים שֶׁהָאֱמֶת אִתָּם וֶאֱמֶת דִּבְרֵיהֶם”. אָמַר הַמֶּלֶךְ:
“כְּבָר נִתְגַּלְּתָה לִי הָאֱמֶת וְהַדֶּרֶךְ הַבְּרוּרָה. אָכֵן
עֲבוֹדַת הָאֵשׁ שָׁוְא הִיא. וְאִלּוּ הָיְתָה אֱלוֹהַּ, הָיְתָה עוֹצֶרֶת
בְּעַד הַמָּטָר אֲשֶׁר כִּבָּה אוֹתָהּ וּבְעַד הָאֶבֶן שֶׁשָּׁבַר
תַּנּוּרָהּ, וְהָיְתָה לְאֵפֶר. אָכֵן מַאֲמִין אֲנִי בְזֶה שֶׁבָּרָא אֶת
הָאֵשׁ וְאֶת הָאוֹר וְאֶת הַצֵּל וְהַחֹם, וְאַתֶּם, מַה אַתֶּם
אוֹמְרִים?” אָמְרוּ לוֹ: “הַמֶּלֶךְ, אַף אָנוּ כָךְ, הוֹלְכִים אַחֲרֶיךָ
שׁוֹמְעִים וּמְצַיְּתִים” קָרָא לְגַרִיבּ וּכְשֶׁעָמַד לְפָנָיו קָם
לִקְרָאתוֹ וְחִבְּקוֹ וּנְשָׁקוֹ בֵין שְׁתֵּי עֵינָיו. וּכְמוֹ כֵן
נָשַׁק לְסַהִים. נִדְחֲקוּ הַגְּדוּדִים אֶל גַרִיבּ וְסַהִים
מְנַשְּׁקִים אֶת יְדֵיהֶם וְרָאשֵׁיהֶם.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁמָּצְאוּ מַרְעָשׁ מֶלֶךְ הַשֵּׁדִים
וְעַמּוֹ אֶת אֹרַח־הַמֵּישָׁרִים לָאִסְלָאם, קָרָא לְגַרִיבּ וּלְאָחִיו
סַהִים, וּנְשָׁקָם עַל מִצְחָם, וְשֶׁרַבֵּי־הַמְּלוּכָה נִדְחֲקוּ
אֲלֵיהֶם מְנַשְּׁקִים אֶת יְדֵיהֶם וְרָאשֵׁיהֶם. יָשַׁב הַמֶּלֶךְ
מַרְעָשׁ עַל כִּסֵּא מַלְכוּתוֹ וְהוֹשִׁיב אֶת גַרִיבּ לִימִינוֹ וְאֶת
סַהִים לִשְׂמֹאלוֹ, וְאָמַר: “בְּנֵי־אָדָם, מֶה עָלֵינוּ לֹאמַר כְּדֵי
שֶׁנִּהְיֶה מֻסְלְמִים?” אָמַר לוֹ גַרִיבּ: ""אִמְרוּ: “אֵין אֱלוֹהַּ
בִּלְתִּי אַללָּהּ. אַבְרָהָם יְדִיד־יָהּ”. הִתְאַסְלְמוּ הַמֶּלֶךְ
וְעַמּוֹ בְּלִבָּם וּבְפִיהֶם. וְיָשַׁב אִתָּם גַרִיבּ לְלַמְּדָם אֶת
הַתְּפִלָּה. אַחַר־כָּךְ נִזְכַּר גַרִיבּ בְּעַמּוֹ וְנֶאֱנַח. אָמַר לוֹ
מֶלֶךְ הַשֵּׁדִים: “כְּבָר חָלְפָה הַדְּאָגָה וְהָלָכָה, וּבָאָה
שִׂמְחָה וּרְוָחָה”. אָמַר לוֹ גַרִיבּ: “הַמֶּלֶךְ, אוֹיְבִים רַבִּים
לִי וּמְפַחֵד אֲנִי עַל עַמִּי מִפְּנֵיהֶם”. וְסִפֵּר לוֹ מַה שֶּׁאֵרַע
עִם אָחִיו עַגִ’יבּ מֵרֵאשִׁית וְעַד אַחֲרִית. אָמַר לוֹ מֶלֶךְ
הַשֵּׁדִים: “מֶלֶךְ בְּנֵי־הָאָדָם, אֲנִי אֶשְׁלַח לְךָ מִי שֶׁיַּחֲקֹר
בִּדְבַר עַמְּךָ וְלֹא אֶתֵּן לְךָ לָלֶכֶת עַד אֲשֶׁר אֶשְׂבַּע מַרְאֵה
פָנֶיךָ”. קָרָא שְׁנַיִם מִמִּשְׁפַּחַת מָארִד, חֲזָקִים. הָאֶחָד מֵהֶם
אַלְכַּיְלַגָ’אן שְׁמוֹ, וְהַשֵּׁנִי שְׁמוֹ אַלְקֻרַגָ’אן. כְּשֶׁבָּאוּ
לְפָנָיו שְׁנֵי הַמָּארִדִים נָשְׁקוּ אֶת הָאָרֶץ. אָמַר לָהֶם: “סְעוּ
לְתֵימָן וְחִקְרוּ בִדְבַר גְּדוּדֶיהָ וְצִבְאוֹתֶיהָ”. אָמְרוּ לוֹ:
“שָׁמַעְנוּ וּפְקֻדָּתְךָ נְמַלֵּא”. נָסְעוּ שְׁנֵי הַמָּארִדִים וְטָסוּ
לְעֵבֶר תֵּימָן.
זֶהוּ מַה שֶּׁאֵרַע לְגַרִיבּ וְסַהִים. וְאוּלָם בַּאֲשֶׁר לִצְבָא
הַמֻּסְלְמִים, הִנֵּה קָמוּ בַבֹּקֶר וְרָכְבוּ הֵם וְהַמְפַקְּדִים
וְשָׂמוּ פְנֵיהֶם אֶל אַרְמוֹן הַמֶּלֶךְ גַרִיבּ לְשֵׁם שֵׁרוּת, אָמְרוּ
לָהֶם הַמְשָׁרְתִים: “הַמֶּלֶךְ וְאָחִיו רָכְבוּ בַשַּׁחַר וְיָצְאוּ”.
רָכְבוּ הַמְפַקְּדִים וְשָׂמוּ פְנֵיהֶם אֶל הָעֲמָקִים וְאֶל הֶהָרִים,
וְלֹא פָסְקוּ לָלֶכֶת אַחֲרֵי עִקְבוֹתָם עַד שֶׁהִגִּיעוּ
לְעֵמֶק־הָעֲיָנוֹת, וּמָצְאוּ אֶת נִשְׁקָם שֶׁל גַרִיבּ וְסַהִים
מֻשְׁלָכִים וְאֶת שְׁנֵי הַסּוּסִים רוֹעִים. אָמְרוּ הַמְפַקְּדִים:
“הִנֵּה הַמֶּלֶךְ אָבַד מִמָּקוֹם זֶה. אוֹי לְתִפְאֶרֶת יְדִיד־יָהּ
אַבְרָהָם”. נֶחֶלְקוּ וְחִפְּשׂוּ בָּעֵמֶק וּבֶהָרִים שְׁלשָׁה יָמִים,
וְלֹא נִתְגַּלָּה לָהֶם דָּבָר. עָרְכוּ אֵבֶל וְקָרְאוּ לָרָצִים
וְאָמְרוּ לָהֶם: “הֵחָלְקוּ בֶעָרִים וּבַטִּירוֹת וּבַמִּבְצָרִים
וְחִקְרוּ בִדְבַר מַלְכֵּנוּ”. אָמְרוּ לָהֶם: “שָׁמַעְנוּ
וּכְמִצְוַתְכֶם נַעֲשֶׂה”. וּכְבָר נֶחֶלְקוּ וְחִפֵּשׂ כָּל אֶחָד
בְּגָלִיל. וְהִגִּיעָה לְעַגִ’יבּ הַשְּׁמוּעָה כִּי אָבַד אָחִיו
גַרִיבּ. קִבֵּל אֶת הַבְּשׂוֹרָה הַטּוֹבָה וְנִכְנַס אֶל הַמֶּלֶךְ
יַעְרֻבּ בֶּן קַחְטָאן, וּבִקֵּשׁ מִמֶּנּוּ חֲסוּת, וְנָתַן לוֹ
חֲסוּתוֹ, וּמָסַר לְיָדוֹ מֵאָה אֶלֶף אֲלָפִים עֲנָקִים. נָסַע עַגִ’יבּ
עִם צְבָאוֹ עַד שֶׁחָנוּ לִפְנֵי מְדִינַת עֹמָאן. יָצְאוּ נֶגְדָּם
אַלְגַ’מַרְקָאן וְסַעְדָּאן וְנִלְחֲמוּ בָהֶם, וְנֶהֶרְגוּ מִן
הַמֻּסְלְמִים אֲנָשִׁים רַבִּים. נִכְנְסוּ לָעִיר וְסָגְרוּ אֶת
הַשְּׁעָרִים וּבִצְּרוּ אֶת הַחוֹמוֹת. בָּאוּ שְׁנֵי הַמָּארִדִים
אַלְכַּיְלַגָ’אן וְאַלְקֻרַגָ’אן, וְרָאוּ אֶת הַמֻּסְלְמִים בְמָצוֹר.
הִמְתִּינוּ עַד שֶׁבָּא הַלַּיְלָה, וְהִכּוּ אֶת הַכּוֹפְרִים לְפִי
שְׁתֵּי חֲרָבוֹת גּוֹזְרוֹת מֵחַרְבוֹת הַשֵּׁדִים, כָּל חֶרֶב אָרְכָּהּ
שְׁתֵּים־עֶשְׂרֵה אַמּוֹת, שֶׁאִלּוּ הָיָה מַכֶּה בָּהֶם אָדָם בְּאֶבֶן
הָיָה מְנַפְּצָהּ. הִתְנַפְּלוּ שְׁנֵיהֶם עֲלֵיהֶם כְּשֶׁהֵם קוֹרְאִים:
“אַללָּהּ הוּא הַגָּדוֹל. נִצָּחוֹן וּתְשׁוּעָה. וְהָיוּ לִתְבוּסָה
אֵלֶּה הַכּוֹפְרִים בְּדַת יְדִיד־יָהּ אַבְרָהָם”. הִתְנַפְּלוּ עַל
הַכּוֹפְרִים וְהִרְבּוּ בָהֶם הַחֲלָלִים, וְיָצְאָה אֵשׁ מִפִּיּוֹתֵיהֶם
וּמִנְּחִירֵיהֶם. יָצְאוּ הַכּוֹפְרִים מֵאָהֳלֵי הַמַּלְכוּת אֲשֶׁר
לָהֶם, וְרָאוּ פְלָאוֹת שֶׁסָּמְרוּ גוּפוֹתֵיהֶם וְעוֹרוֹתָם
מִפְּנֵיהֶם, נִתְבַּלְבְּלוּ וּפָרְחָה מֵהֶם דַּעְתָּם. תָּפְסוּ
נִשְׁקָם וְהִתְנַפְּלוּ אִישׁ עַל אָחִיו, וּשְׁנֵי הַמָּארִדִים
קוֹצְרִים בְּצַוְּארוֹת הַכּוֹפְרִים וְצוֹעֲקִים: “אַללָּהּ הוּא
הַגָּדוֹל. אָנוּ עַבְדֵי הַמֶּלֶךְ גַרִיבּ יְדִיד הַמֶּלֶךְ מַרְעָשׁ
מֶלֶךְ הַשֵּׁדִים”. וְלֹא פָסַק הַחֶרֶב מִשּׁוֹטֵט בְּתוֹכָם עַד
שֶׁהִגִּיעַ חֲצוֹת הַלַּיְלָה, וְנִדְמָה לָהֶם לַכּוֹפְרִים שֶׁהֶהָרִים
כֻּלָּם מְלֵאִים שֵׁדִים, וְטָעֲנוּ אֶת הָאֹהָלִים וְאֶת הַכְּבוּדָה
וְאֶת הַהוֹן עַל הַגְּמַלִּים וְשָׂמוּ פְנֵיהֶם לָלֶכֶת מִן הַמָּקוֹם.
וְהָיָה הָרִאשׁוֹן מֵהֶם שֶׁבָּרַח עַגִ’יבּ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וּשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַכּוֹפְרִים שָׂמוּ פְנֵיהֶם לָלֶכֶת מִן הַמָּקוֹם,
וְשֶׁעַגִ’יבּ הָיָה הָרִאשׁוֹן שֶׁבָּרַח. הִתְאַסְּפוּ הַמֻּסְלְמִים
וְהִשְׁתָּאוּ לְדָבָר זֶה שֶׁאֵרַע לַכּוֹפְרִים, וּפָחֲדוּ מִשִּׁבְטֵי
הַשֵּׁדִים. וְאוּלָם שְׁנֵי הַמָּארִדִים לֹא פָסְקוּ לִרְדֹּף אַחֲרֵי
הַכּוֹפְרִים עַד אֲשֶׁר הֱפִיצוּם בַּמִּדְבָּרוֹת וּבַעֲרָבוֹת. וְלֹא
יָצְאוּ בְשָׁלוֹם מִידֵי הַמָּארִדִים אֶלָּא חֲמִשִּׁים אֶלֶף עֲנָקִים
מִמִּסְפַּר מָאתַיִם אֶלֶף, שֶׁפָּנוּ אֶל אַרְצָם נִדְחָפִים
וּפְצוּעִים. בָּאוּ שְׁנֵי הַמָּארִדִים אֶל הַמֻּסְלְמִים וְאָמְרוּ
לָהֶם: “הַצָּבָא, הַמֶּלֶךְ גַרִיבּ וְאָחִיו מְשַׁגְּרִים לָכֶם שָׁלוֹם,
וְהֵם מִתְאָרְחִים אֵצֶל הַמֶּלֶךְ מַרְעָשׁ מֶלֶךְ הַשֵּׁדִים,
וּבְקָרוֹב יִהְיוּ אֶצְלְכֶם”. כְּשֶׁשָּׁמְעוּ הַצָּבָא עַל דְּבַר
גַרִיבּ, וְשֶׁהוּא חַי, שָׂמְחוּ שִׂמְחָה עֲצוּמָה וְאָמְרוּ לִשְׁנֵי
אֵלֶּה: “יְבַשֵּׂר אֱלֹהִים אֶתְכֶם בְּטוֹב, רוּחוֹת אֲצִילִים”. חָזְרוּ
שְׁנֵי הַמָּארִדִים וְנִכְנְסוּ אֶל הַמֶּלֶךְ גַרִיבּ וְהַמֶּלֶךְ
מַרְעָשׁ וּמָצְאוּ אוֹתָם. הִגִּידוּ לָהֶם מַה שֶּׁאֵרַע וּמַה
שֶּׁעָשׂוּ. בֵּרְכוּ אוֹתָם שֶׁיִּגְמֹל לָהֶם אֱלֹהִים טוֹב, וּכְבָר
נִרְגַּע לֵב גַרִיבּ. בְּאוֹתָהּ שָׁעָה אָמַר הַמֶּלֶךְ מַרְעָשׁ:
“אָחִי, רְצוֹנִי לְהַרְאוֹת לְךָ אֶת אַרְצֵנוּ. וְחָפֵץ אֲנִי לְהַרְאוֹת
לְךָ אֶת עִירוֹ שֶׁל יֶפֶת בֶּן נֹחַ עָלָיו הַשָּׁלוֹם”. אָמַר לוֹ:
“הַמֶּלֶךְ, עֲשֵׂה כַטּוֹב בְּעֵינֶיךָ”. צִוָּה לְהָבִיא שְׁנַיִם מִן
הַסּוּסִים הָאַבִּירִים אֲשֶׁר לָהֶם לְגַרִיבּ וְסַהִים, וְרָכַב הוּא
וְגַרִיבּ וְסַהִים, וְרָכְבוּ עִמּוֹ אֶלֶף מָארִד, וְנָסְעוּ כְאִלּוּ
הָיוּ גוּשׁ הַר בָּקוּעַ לָאֹרֶךְ. נָסְעוּ מִסְתַּכְּלִים בָּעֲמָקִים
וּבֶהָרִים עַד שֶׁבָּאוּ לִמְדִינַת יֶפֶת בֶּן נֹחַ עָלָיו הַשָּׁלוֹם.
יָצְאוּ אַנְשֵׁי הַמְּדִינָה, גְּדוֹלִים וּקְטַנִּים, וְקִבְּלוּ אֶת
פְּנֵי מַרְעָשׁ, וְנִכְנַס בְּתַהֲלוּכָה מְפֹאָרָה. עָלָה לְאַרְמוֹן
יֶפֶת בֶּן־נֹחַ וְיָשַׁב עַל כִּסֵּא מַלְכוּתוֹ, וְהוּא מִשַּׁיִשׁ
וּשְׂבָכָה לוֹ מִקָּנִים שֶׁל זָהָב. קוֹמָתוֹ עֶשֶׂר מַעֲלוֹת וְרָפוּד
הוּא בְמִינֵי מֶשִׁי סַסְגוֹנִי. כְּשֶׁעָמְדוּ לְפָנָיו תּוֹשָׁבֵי
הָעִיר, אָמַר לָהֶם: “צֶאֱצָאֵי יֶפֶת בֶּן נֹחַ, מֶה הָיוּ אֲבִיכֶם
וַאֲבוֹת אֲבוֹתֵיכֶם עוֹבְדִים?” אָמְרוּ לוֹ: “אָנוּ מָצָאנוּ אֶת
אֲבוֹתֵינוּ עוֹבְדִים לָאֵשׁ, וְאָנוּ הוֹלְכִים אַחֲרֵיהֶם, וַהֲרֵי
אַתָּה יוֹדֵעַ יוֹתֵר בְּעִנְיָן זֶה”. אָמַר לָהֶם: “אֲנָשִׁים, רָאִינוּ
שֶׁהָאֵשׁ יְצִירָה הִיא מִיצִירוֹת אֱלֹהִים יִתְעַלֶּה, אֲשֶׁר בָּרָא
כָל דָּבָר, וּכְשֶׁנּוֹדַע לִי זֶה נַעֲשֵׂיתִי תָּמִים עִם אֱלֹהִים
הָאֶחָד וְהָאַדִּיר, בּוֹרֵא הַלַּיְלָה וְהַיּוֹם וְהַגַּלְגַּלִּים
הַסּוֹבְבִים, אֲשֶׁר לֹא יַשִּׂיגוּהוּ הַמֶּבָּטִים וְהוּא מַשִּׂיג אֶת
הַמֶּבָּטִים, וְהוּא הַמֵּיטִיב וְהַיּוֹדֵעַ כֹּל. הִתְאַסְלְמוּ אֵפוֹא
לְמַעַן תֵּצְאוּ בְשָׁלוֹם מֵחֲרוֹן אַף הַגִּבּוֹר, וּבָעוֹלָם הַבָּא
מֵעָנְשָׁהּ שֶׁל גֵּיהִנֹּם”. הִתְאַסְלְמוּ בְלִבָּם וּבְפִיהֶם. תָּפַס
מַרְעָשׁ בְּיָדוֹ שֶׁל גַרִיבּ וְהֶרְאָה לוֹ אֶת אַרְמוֹן יֶפֶת
וּבְנִיָּתוֹ, וּמַה שֶּׁבְּתוֹכוֹ מִן הַנִּפְלָאוֹת. נִכְנַס
לְבֵית־הַנֶּשֶׁק וְהֶרְאָה לוֹ אֶת כְּלֵי־זֵינוֹ שֶׁל יֶפֶת. הִתְבּוֹנֵן
גַרִיבּ לְחֶרֶב תְּלוּיָה בְיָתֵד שֶׁל זָהָב. אָמַר גַרִיבּ: “הַמֶּלֶךְ,
זוֹ לְמִי הִיא?” אָמַר לוֹ: “זוֹ חַרְבּוֹ שֶׁל יֶפֶת בֶּן נֹחַ שֶׁהָיָה
נִלְחָם בָּהּ בִּבְנֵי־אָדָם וּבְשֵׁדִים, חֲרשֶׁת מַעֲשֵׂי־יְדֵי הֶחָכָם
גַ’רְדוּם. וְכָתַב עַל גַּבָּהּ שֵׁמוֹת קְדוֹשִׁים. וְאִלּוּ הָיוּ
מַכִּים בָּהּ הַר, הָיוּ הוֹרְסִים אוֹתוֹ. וְשֵׁם הַחֶרֶב אַלְמָאחִק.
אֵינָהּ יוֹרֶדֶת עַל מַשֶּׁהוּ שֶׁאֵינָהּ מוֹחֲקָתוֹ, וַאֲפִלּוּ עַל
שֵׁד, שֶׁאֵינָהּ מַשְׁמִידָה אוֹתוֹ”. כְּשֶׁשָּׁמַע גַרִיבּ אֶת
דְּבָרָיו וּמַה שֶּׁסִּפֵּר עַל מַעֲלוֹתֶיהָ שֶׁל חֶרֶב זוֹ, אָמַר:
“רְצוֹנִי לְהִתְבּוֹנֵן לְחֶרֶב זוֹ”. אָמַר לוֹ מַרְעָשׁ: “הֲרֵי הִיא
לְפָנֶיךָ, עֲשֵׂה כְּחֶפְצֶךָ”. שָׁלַח גַרִיבּ אֶת יָדוֹ וְתָפַס אֶת
הַחֶרֶב וְהוֹצִיאָהּ מִנַּרְתִּיקָהּ. נוֹצְצָה וְהָיָה הַמָּוֶת זוֹחֵל
עַל חֻדָּהּ, וְהִבְרִיקָה. וְהָיָה אָרְכָּהּ שְׁנֵים עָשָׂר טֶפַח
וְרָחְבָּהּ שְׁלשָׁה טְפָחִים. בִּקֵּשׁ גַרִיבּ לְקַחְתָּהּ לוֹ. אָמַר
לוֹ הַמֶּלֶךְ מַרְעָשׁ: “אִם אַתָּה יָכֹל לְהַכּוֹת בָּהּ, קָחֶנָּה”.
אָמַר לוֹ גַרִיבּ: “מוּטָב”. נְטָלָהּ בְּיָדוֹ, וְהָיְתָה בְיָדוֹ
כְּמַטֶּה. הִשְׁתָּאוּ הַנִּמְצָאִים לְאוֹתוֹ בֶּן־הָאָדָם, וְאָמְרוּ
לוֹ: “הֵיטַבְתָּ עֲשׂה, נְשִׂיא הַפָּרָשִׁים”. וְאָמַר לוֹ מַרְעָשׁ:
“שִׂים יָדְךָ עַל אוֹצָר יָקָר זֶה, אֲשֶׁר יֵאָנְחוּ עָלָיו מַלְכֵי
הָאָרֶץ וְלֹא יַשִּׂיגוּהוּ, וּרְכַב שֶׁאַרְאֶה לְךָ יוֹתֵר מִכֵּן”.
רָכַב וְרָכַב מַרְעָשׁ וְהָלְכוּ עִמּוֹ בָרֶגֶל בְּנֵי־הָאָדָם
וְהַשֵּׁדִים לְשֵׁרוּתוֹ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וְאַרְבָּעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁרָכְבוּ הַמֶּלֶךְ גַרִיבּ וְהַמֶּלֶךְ
מַרְעָשׁ, וְיָצְאוּ מֵעִיר יֶפֶת, כְּשֶׁבְּנֵי־אָדָם וְהַשֵּׁדִים
הוֹלְכִים עִמָּם, הִתְהַלְּכוּ בֵּין אַרְמוֹנוֹת וּמְעוֹנוֹת רֵיקִים
מִיּוֹשֵׁב וּרְחוֹבוֹת וּשְׁעָרִים מָזְהָבִים. יָצְאוּ מִשַּׁעֲרֵי
הָעִיר, וְהִסְתַּכְּלוּ בְגַנִּים בַּעֲלֵי עֵצִים נוֹשְׂאִים פְּרִי
וּנְהָרוֹת זוֹרְמִים וְעוֹפוֹת שָׂחִים מְשַׁבְּחִים אֶת זֶה אֲשֶׁר לוֹ
הַכֹּחַ וְהַנֶּצַח. לֹא פָסְקוּ מֵהִסְתַּכֵּל עַד שֶׁבָּא הָעֶרֶב,
וְחָזְרוּ וְלָנוּ בְאַרְמוֹן יֶפֶת בֶּן נֹחַ. וּכְשֶׁהִגִּיעוּ
הִגִּישׁוּ לָהֶם שֻׁלְחָן וְאָכְלוּ. פָּנָה גַרִיבּ אֶל מֶלֶךְ
הַשֵּׁדִים וְאָמַר: “הַמֶּלֶךְ, חָפֵץ אֲנִי לָלֶכֶת אֶל עַמִּי וְאֶל
צְבָאִי, שֶׁאֵינִי יוֹדֵעַ מַה מַּצָּבָם אַחֲרַי”. כְּשֶׁשָּׁמַע
מַרְעָשׁ אֶת דִּבְרֵי גַרִיבּ אָמַר לוֹ: “אָחִי, אֵין בִּרְצוֹנִי
לְהִפָּרֵד מֵאִתְּךָ, וְאֵינִי נוֹתֵן לְךָ לָלֶכֶת אֶלָּא אַחֲרֵי חֹדֶשׁ
תָּמִים, עַד שֶׁאֶשְׂבַּע מַרְאֶךָ”. לֹא יָכֹל לַמְרוֹת אֶת פִּיו
וְיָשַׁב חֹדֶשׁ תָּמִים בִּמְדִינַת יֶפֶת. אָכַל וְשָׁתָה וְנָתַן לוֹ
הַמֶּלֶךְ מַרְעָשׁ מַתָּנוֹת מִן הַסְּגֻלּוֹת הַיְקָרוֹת וְהַמַּתֵּכוֹת
וְהָאֲבָנִים הַטּוֹבוֹת וְהַזְּמָרַגְדִּין וְאֹדֶם יָקָר
וְאַבְנֵי־יַהֲלֹם וּנְטִילֵי זָהָב וָכֶסֶף וּמַשֶּׁהוּ מִן הַמֹּר
וְהָעִנְבָּר, וְגִזְרוֹת מֶשִׁי אֲרוּגוֹת בְּזָהָב. וְעָשָׂה לְגַרִיבּ
וּלְסַהִים שְׁנֵי בִגְדֵי פְּאֵר מִמֶּשִׁי אֲרוּגִים בְּזָהָב. וְעָשָׂה
לְגַרִיבּ כֶּתֶר, מְשֻׁבָּץ פְּנִינִים וַאֲבָנִים־טוֹבוֹת אֲשֶׁר לֹא
יְסֻלֶּא בְכָל מְחִיר. שָׂם אֶת כָּל זֶה בַּחֲבִילוֹת חֲבִילוֹת שָׁווֹת
זוֹ לְזוֹ וְקָרָא לַחֲמֵשׁ־מֵאוֹת מָארִד וְאָמַר לָהֶם: “צַיְּדוּ
עַצְמְכֶם לְמַסָּע לְמָחָר, שֶׁנּוֹבִיל אֶת הַמֶּלֶךְ גַרִיבּ וְאֶת
סַהִים לְאַרְצָם”. אָמְרוּ לוֹ: “שָׁמַעְנוּ וְכִפְקֻדָּתְךָ נַעֲשֶׂה”.
לָנוּ בְכַוָּנָה לִנְסֹעַ, עַד שֶׁהִגִּיעָה שְׁעַת־הַנְּסִיעָה, וְהִנֵּה
חֵיל סוּסִים וְתֻפִּים וַחֲצוֹצְרוֹת תּוֹקְעִים עַד שֶׁמִּלְּאוּ אֶת
כָּל הָאָרֶץ. וְהָיוּ שִׁבְעִים אֶלֶף מָארִד טַיָּסִים וְצוֹלְלִים
וּמַלְכָּם, בַּרְקָאן שְׁמוֹ. וְהָיְתָה לְבוֹאָם שֶׁל צְבָאוֹת אֵלּוּ
סִבָּה גְדוֹלָה וְנִפְלָאָה וְעִנְיָן מַחֲרִיד וּמוּזָר שֶׁנְּסַפֵּר
עָלָיו כְּסֵדֶר: בַּרְקָאן זֶה הָיָה אֲדוֹן עִיר הָאַלְמֻגִּים
וְאַרְמוֹן הַזָּהָב. וְהָיָה מוֹשֵׁל עַל חֲמִשָּׁה מִבְצָרִים, בְּכָל
אֶחָד מֵהֶם חֲמֵשׁ־מֵאוֹת אֶלֶף מָארִד, וְהוּא וְעַמּוֹ עוֹבְדִים אֶת
הָאֵשׁ מִבִּלְתִּי לַמֶּלֶךְ הַגִּבּוֹר. וְהָיָה מֶלֶךְ זֶה בֶּן
דּוֹדוֹ, אֲחִי אָבִיו שֶׁל מַרְעָשׁ. וְהָיָה בְתוֹךְ אַנְשֵׁי מַרְעָשׁ
כּוֹפֵר שֶׁהִתְאַסְלֵם בִּצְבִיעוּת. הִתְחַמֵּק מִבֵּין עַמּוֹ וְנָסַע
עַד שֶׁהִגִּיעַ לְעֵמֶק הָאַלְמֻגִּים וְנִכְנַס אֶל אַרְמוֹנוֹ שֶׁל
הַמֶּלֶךְ בַּרְקָאן וְנָשַׁק אֶת הָאָרֶץ לְפָנָיו וּבֵרֵךְ אוֹתוֹ
בְקִיּוּם כְּבוֹדוֹ וְטוּבוֹ עֲדֵי־עַד, וְהוֹדִיעַ לוֹ שֶׁמַּרְעָשׁ
נִכְנַס בְּדַת הָאִסְלָאם. אָמַר לוֹ בַּרְקָאן: “כֵּיצַד זֶה עָזַב אֶת
דָּתוֹ?” סִפֵּר לוֹ כָל מַה שֶּׁאֵרַע. כְּשֶׁשָּׁמַע בַּרְקָאן אֶת
דְּבָרָיו נָשַׁם וְשָׁאַף וְגִדֵּף אֶת הַשֶּׁמֶשׁ וְאֶת הַיָּרֵחַ וְאֶת
הָאֵשׁ בַּת הַגִּצִּים וְאָמַר: “נִשְׁבָּע אֲנִי בַאֲמִתּוּת דָּתִי,
שֶׁאֲנִי הוֹרֵג אֶת בֶּן־דּוֹדִי וְאֶת עַמּוֹ וְאוֹתוֹ בֶן־הָאָדָם,
וְאֵינִי מַשְׁאִיר מֵהֶם אֶחָד”. הִזְעִיק אֶת חֲבוּרוֹת הַגִ’ן וּבָחַר
מֵהֶם שִׁבְעִים אֶלֶף מָארִד, וְנָסַע אִתָּם עַד שֶׁהִגִּיעַ לִמְדִינַת
גַ’בַּרְצָא36, וְהִקִּיפוּ אֶת הָעִיר מִסָּבִיב כְּפִי
שֶׁסִּפַּרְנוּ, וְחָנָה הַמֶּלֶךְ בַּרְקָאן מוּל שַׁעַר הָעִיר
וְהֶעֱמִיד אֶת אָהֳלָיו. קָרָא מַרְעָשׁ מָארִד אֶחָד וְאָמַר לוֹ: “לֵךְ
אֶל צָבָא זֶה וּרְאֵה, מָה הֵם מְבַקְּשִׁים, וּבוֹא אֵלַי מַהֵר”. הָלַךְ
הַמָּארִד עַד שֶׁנִּכְנַס אֶל אָהֳלֵי בַּרְקָאן. חָשׁוּ אֵלָיו
הַמָּארִדִים וְאָמְרוּ לוֹ: “מִי אַתָּה?” אָמַר לָהֶם: “שְׁלִיחַ
מַרְעָשׁ”. לָקְחוּ אוֹתוֹ וְהִצִּיגוּהוּ לִפְנֵי בַּרְקָאן.
הִשְׁתַּחֲוָה לוֹ וְאָמַר: “אֲדוֹנִי, נְשִׂיאִי שְׁלָחַנִי אֲלֵיכֶם
לִרְאוֹת עִנְיַנְכֶם”. אָמַר לוֹ: ""חֲזֹר אֶל נְשִׂיאֲךָ וֶאֱמֹר לוֹ:
“בֶּן דּוֹדְךָ, אֲחִי אָבִיךָ, בַּרְקָאן בָּא לִשְׁאֹל לְשָׁלוֹם לְךָ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁבָּא הַמָּארִד שְׁלִיחַ מַרְעָשׁ אֶל
בַּרְקָאן וְאָמַר לוֹ: “נְשִׂיאִי שְׁלָחַנִי אֵלֶיךָ לִרְאוֹת
עִנְיַנְכֶם”, אָמַר לוֹ בַּרְקָאן: “חֲזֹר אֶל נְשִׂיאֲךָ וֶאֱמֹר לוֹ:
“בֶּן דּוֹדְךָ אֲחִי־אָבִיךָ, בַּרְקָאן בָּא לִשְׁאֹל לְשָׁלוֹם לְךָ”.
חָזַר הַמָּארִד אֶל אֲדוֹנָיו וְהוֹדִיעַ לוֹ אֶת הַדָּבָר. אָמַר
לְגַרִיבּ: “שֵׁב עַל כִּסֵּא מַלְכוּתְךָ עַד אֲשֶׁר אֶתֵּן שָׁלוֹם
לְבֶן־דּוֹדִי וְאֶחֱזֹר אֵלֶיךָ”. רָכַב וְנָסַע אֶל הָאֹהָלִים. וְעָשָׂה
זֹאת בַּרְקָאן בְּעָרְמָה, שֶׁיֵּצֵא מַרְעָשׁ וְיִתְפְּסֶנּוּ. הֶעֱמִיד
סְבִיבוֹ שֵׁדִים מִן הַמָּארִדִים וְאָמַר לָהֶם: “כְּשֶׁתִּרְאוּ אוֹתִי
מְחַבְּקוֹ, תִּפְסוּ אוֹתוֹ וְכִפְתוּהוּ”. אָמְרוּ לוֹ: שָׁמַעְנוּ
וּכְמִצְוָתְךָ נַעֲשֶׂה”. הִגִּיעַ הַמֶּלֶךְ מַרְעָשׁ וְנִכְנַס לְאֹהֶל
הַמַּלְכוּת שֶׁל בֶּן־דּוֹדוֹ. קָם לִקְרָאתוֹ וְחִבְּקוֹ. הִסְתָּעֲרוּ
עָלָיו הַשֵּׁדִים וּכְפָתוּהוּ וּכְבָלוּהוּ. הִבִּיט מַרְעָשׁ אֶל
בַּרְקָאן וְאָמַר לוֹ: “מַה הוּא מַצָּב זֶה?” אָמַר לוֹ: “כֶּלֶב
שֶׁבַּשֵּׁדִים, כְּלוּם תַּעֲזֹב אֶת דָּתְךָ וְדַת אֲבוֹתֶיךָ
וַאֲבוֹת־אֲבוֹתֶיךָ, וְתִכָּנֵס בְּדָת שֶׁאֵין אַתָּה מַכִּיר אוֹתָהּ?”
אָמַר לוֹ מַרְעָשׁ: “בֶּן־דּוֹדִי, כְּבָר מָצָאתִי שֶׁדַּת אַבְרָהָם
יְדִיד־יָהּ הִיא הָאֱמֶת וְזוּלָתָהּ שָׁוְא”. אָמַר לוֹ: “וּמִי הִגִּיד
לָכֶם זֹאת?” אָמַר לוֹ: “גַרִיבּ מֶלֶךְ עִירָאק, וְהוּא אֶצְלִי בִּיקַר
הַמַּעֲלָה”. אָמַר לוֹ בַּרְקָאן: “נִשְׁבָּע אֲנִי בַאֲמִתּוּת הָאֵשׁ
וְהָאוֹר וְהַצֵּל וְהַחֹם, שֶׁאֲנִי הוֹרֵג אֶתְכֶם כֻּלְּכֶם”, וְצִוָּה
לְחָבְשׁוֹ בְּבֵית־הָאֲסוּרִים. כְּשֶׁרָאָה מְשָׁרֵת מַרְעָשׁ מַה
שֶׁעוֹלְלוּ לַאֲדוֹנָיו הִפְנָה לָנוּס וּבָרַח אֶל הָעִיר וְהוֹדִיעַ
לַחֲבוּרוֹת הַמֶּלֶךְ מַרְעָשׁ מָה שֶּׁהִגִּיעַ לַאֲדוֹנָיו. צָעֲקוּ
וְרָכְבוּ עַל סוּסֵיהֶם. אָמַר לָהֶם גַרִיבּ: “מָה הַדָּבָר?” הִגִּידוּ
לוֹ מַה שֶּׁאֵרַע. קָרָא לְסַהִים וְאָמַר לוֹ, אֱסֹר לִי אֶת סוּסִי
מִשְּׁנֵי הַסּוּסִים שֶׁנָּתַן אוֹתָם לָנוּ הַמֶּלֶךְ מַרְעָשׁ"". אָמַר
לוֹ: “אָחִי, כְּלוּם תִּלָּחֵם בַּשֵּׁדִים?” אָמַר לוֹ: “הֵן, נִלְחָם
אֲנִי בָהֶם בְּחַרְבּוֹ שֶׁל יֶפֶת בֶּן נֹחַ, וְאֶקְרָא לְעֵזֶר לִי אֶת
אֱלֹהָיו שֶׁל אַבְרָהָם יְדִיד־יָהּ עָלָיו הַשָּׁלוֹם, שֶׁהוּא אֱלֹהֵי
כֹל וּבוֹרְאוֹ”. חָבַשׁ לוֹ סוּס חוּם מִסּוּסֵי הַשֵּׁדִים, הַדּוֹמֶה
כְּאִלּוּ הוּא מִבְצָר מִן הַמִּבְצָרִים, וְלָקַח אֶת
כְּלֵי־הַמִּלְחָמָה וְיָצָא וְרָכַב, וְיָצְאוּ הַחֲבוּרוֹת לוֹבְשִׁים
שִׁרְיוֹנִים. וְרָכַב בַּרְקָאן וְעַמּוֹ וְנִלְחֲמוּ שְׁתֵּי
הַפְּלַגּוֹת37, וְעָמְדוּ הַצָּבָא בְּמַחְלָקוֹת. וְהָיָה הָרִאשׁוֹן
שֶׁפָּתַח אֶת שַׁעַר־הַמִּלְחָמָה גַרִיבּ. הוֹבִיל אֶת סוּסוֹ אֶל שְׂדֵה
הַקְּרָב וְשָׁלַף אֶת חֶרֶב יֶפֶת בֶּן נֹחַ עָלָיו הַשָּׁלוֹם, וְיָצָא
מִתּוֹכוֹ אוֹר נוֹצֵץ, שֶׁהֻכּוּ בוֹ בְסַנְוֵרִים עֵינֵי הַשֵּׁדִים
כֻּלָּם. וְנָפְלָה אֵימָה בְלִבָּם. שִׂחֵק גַרִיבּ בַּחֶרֶב, עַד אֲשֶׁר
בִּלְבֵּל אֶת דַּעַת הַשֵּׁדִים. קָרָא: “אַללָּהּ הוּא הַגָּדוֹל. אֲנִי
הוּא הַמֶּלֶךְ גַרִיבּ מֶלֶךְ עִרָאק. אֵין דַּת אֶלָּא דַּת אַבְרָהָם
יְדִיד־יָהּ”. כְּשֶׁשָּׁמַע בַּרְקָאן אֶת דִּבְרֵי גַרִיבּ, אָמַר: “זֶה
הוּא שֶׁשִּׁנָּה אֶת דַּת בֶּן־דּוֹדִי וְהוֹצִיאוֹ מִדָּתוֹ. בְּדָתִי
נִשְׁבַּעְתִּי, שֶׁאֵינִי יוֹשֵׁב עַל כִּסֵּא מַלְכוּתִי, עַד שֶׁאֲנִי
כוֹרֵת רֹאשׁ גַרִיבּ וּמְכַבֶּה אֶת נְשִׁימָתוֹ, וּמַחֲזִיר אֶת
בֶּן־דּוֹדִי וְעַמּוֹ לְדָתָם. וּמִי שֶׁיַּמְרֶה אֶת פִּי, אֲנִי
מַשְׁמִידוֹ”. רָכַב עַל פִּיל לָבָן כְּגִלְיוֹן נְיָר, דּוֹמֶה כְּאִלּוּ
הוּא טִירָה בְנוּיָה אֵיתָן, וְצָעַק עָלָיו וְהִכָּה אוֹתוֹ בְּדֶקֶר
שֶׁל פְּלָדָה. שָׁקַע בְּתוֹךְ בְּשָׂרוֹ וְצָעַק הַפִּיל וְשָׂם פָּנָיו
אֶל שְׂדֵה־הַמַּעֲרָכָה וּמְקוֹם הַמִּלְחָמָה וְהַדְּקִירָה, עַד
שֶׁקָּרַב אֶל גַרִיבּ. אָמַר לוֹ: “הוֹי כֶּלֶב שֶׁבִּבְנֵי־אָדָם, מָה
הִכְנִיס אוֹתְךָ לְאַרְצֵנוּ, עַד שֶׁקִּלְקַלְתָּ אֶת בֶּן־דּוֹדִי
וְעַמּוֹ וְהוֹצֵאתָ אוֹתָם מִדַּת לְדַת? דַּע, שֶׁהַיּוֹם הוּא יוֹמְךָ
הָאַחֲרוֹן בָּעוֹלָם הַזֶּה”. כְּשֶׁשָּׁמַע גַרִיבּ דְּבָרִים אֵלֶּה,
אָמַר לוֹ: “גֵּשׁ הָלְאָה, הַפָּחוּת שֶׁבַּשֵּׁדִים”. שָׁלַף בַּרְקָאן
פִּגְיוֹן וְהֵנִיף אוֹתוֹ וְהִכָּה בוֹ אֶת גַרִיבּ, וְהֶחֶטִיא אֶת
הַמַּטָּרָה. הִכָּה אוֹתוֹ בְּפִגְיוֹן שֵׁנִי, וְחָלַף אוֹתוֹ גַרִיבּ
מִן הָאֲוִיר וֶהֱנִיפוֹ וְשָׁלַח אוֹתוֹ כְלַפֵּי הַפִּיל, וְנִכְנַס
לְתוֹךְ צִדּוֹ וְיָצָא מִן הַצַּד הַשֵּׁנִי. נָפַל הַפִּיל לָאָרֶץ
הָרוּג וְהָשְׁלַךְ מֵעָלָיו בַּרְקָאן כְּאִלּוּ הוּא דֶקֶל גָּבוֹהַּ.
לֹא הִנִּיחוֹ גַרִיבּ לָנוּעַ מִמְּקוֹמוֹ עַד שֶׁהִכָּה אוֹתוֹ בְחֶרֶב
יֶפֶת בֶּן נֹחַ עַל עָרְפּוֹ, בַּצַּד הָרָחָב שֶׁל הַחֶרֶב,
וְנִתְעַלֵּף. נִדְחֲקוּ אֵלָיו הַמָּארִדִים וְכָפְתוּ יָדָיו וְרַגְלָיו.
כְּשֶׁרָאוּ עַמּוֹ אֶת מַלְכָּם בְּכָךְ, הִתְנַפְּלוּ וּבִקְּשׁוּ
לְהַצִּילוֹ. הִתְנַפֵּל עֲלֵיהֶם גַרִיבּ וְהִתְנַפְּלוּ עִמּוֹ
הַשֵּׁדִים הַמַּאֲמִינִים. מַה נָּאֶה הָיָה גַרִיבּ. הָיָה לְרָצוֹן
לִפְנֵי הָאֱלֹהִים הָעוֹנֶה לְקוֹרְאָיו, וְרִוָּה אֶת צִמְּאוֹן הַנָּקָם
בַּחֶרֶב הַקָּמֵיעַ. וְהָיָה מְשַׁסֵּעַ אֶת כָּל מִי שֶׁהִכָּהוּ,
בְּטֶרֶם תֵּצֵא נִשְׁמָתוֹ וְיָרַד לְאֵשׁ גֵּיהִנֹּם לִהְיוֹת בָּהּ
לְאֵפֶר. הִתְנַפְּלוּ הַמַּאֲמִינִים עַל הַשֵּׁדִים הַכּוֹפְרִים,
וְיָרוּ זֶה בָזֶה בְּזִקּוּקִין שֶׁל אֵשׁ, וְהָיָה עָשָׁן בַּכֹּל. הָיָה
גַרִיבּ מְשׁוֹטֵט בֵּינֵיהֶם לְיָמִין וְלִשְׂמֹאל, וְנָפוֹצוּ מִפָּנָיו.
וּכְבָר הִגִּיעַ גַרִיבּ אֶל אָהֳלוֹ שֶׁל הַמֶּלֶךְ בַּרְקָאן וּלְצִדּוֹ
אַלְכַּיְלַגָ’אן וַאלַקֻרַגָ’אן. קָרָא אֲלֵיהֶם גַרִיבּ וְאָמַר:
“הַתִּירוּ אֶת אֲדוֹנְכֶם”. הִתִּירוּהוּ וְשִׁבְּרוּ אֶת
שַׁרְשְׁרָאוֹתָיו.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וָשֵׁשׁ, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁקָּרָא גַרִיבּ לְאַללְכַּיְלַגָ’אן
וַאלְקֻרָגָ’אן, וְאָמַר: “הַתִּירוּ אֶת אֲדוֹנְכֶם”. הִתִּירוּהוּ
וְשִׁבְּרוּ אֶת שַׁרְשְׁרָאוֹתָיו אָמַר לָהֶם הַמֶּלֶךְ מַרְעָשׁ:
“הָבִיאוּ אֵלַי אֶת כְּלֵי מִלְחַמְתִּי וְסוּסִי הַטָּס”. וְהָיוּ אֵצֶל
הַמֶּלֶךְ שְׁנֵי סוּסִים טָסִים בָּאֲוִיר. נָתַן לְגַרִיבּ אֶחָד
וְנִשְׁאַר אֶצְלוֹ אֶחָד. הֵבִיאוּ אוֹתוֹ אֵלָיו אַחֲרֵי שֶׁלָּבַשׁ אֶת
כְּלֵי־מִלְחַמְתּוֹ. תָּקַף יַחַד עִם גַרִיבּ אֶת אוֹיְבָיו וְהֵטִיסוּ
אוֹתָם שְׁנֵי הַסּוּסִים וְאַנְשֵׁיהֶם אַחֲרֵיהֶם, וְהֵם שְׁנֵיהֶם
קוֹרְאִים: “אַללָּהּ הוּא הַגָּדוֹל”. וְעָנוּ לְעֻמָּתָם הָאֲדָמָה
וְהֶהָרִים וְהָעֲמָקִים וְהַגְּבָעוֹת. חָזְרוּ מִרְדֹּף אַחֲרֵיהֶם
אַחֲרֵי שֶׁהָרְגוּ מֵהֶם בְּרִיּוֹת הַרְבֵּה, יוֹתֵר מִשְּׁלשִׁים אֶלֶף
מָארִד וְשָׂטָן, וְנִכְנְסוּ לִמְדִינַת יֶפֶת. יָשְׁבוּ שְׁנֵי
הַמְּלָכִים עַל כִּסְּאוֹת כְּבוֹדָם. בִּקְּשׁוּ אֶת בַּרְקָאן, וְלֹא
מְצָאוּהוּ, שֶׁכֵּן בְּשָׁעָה שֶׁשָּׁבוּ אוֹתוֹ הָיוּ טְרוּדִים,
מִכְּדֵי לָשִׂים לֵב אֵלָיו, בַּמִּלְחָמָה. וְהִקְדִּים לָבוֹא אֵלָיו
שֵׁד מִמִּשְׁפַּחַת עִפְרִית, מֵעֲבָדָיו וְהִתִּיר אוֹתוֹ וְהֶעֱבִירוֹ
אֶל עַמּוֹ, וּמָצָא חֵלֶק הֲרוּגִים וְחֵלֶק נָסִים, וְהֵטִיס אוֹתוֹ
כְלַפֵּי הַשָּׁמַיִם וְיָרַד עַל פְּנֵי מְדִינַת הָאַלְמֻגִּים
וְאַרְמוֹן הַזָּהָב. יָשַׁב הַמֶּלֶךְ בַּרְקָאן עַל כִּסֵּא מַלְכוּתוֹ,
וְהִגִּיעוּ אֵלָיו אֵלֶּה מֵעַמּוֹ שֶׁשָּׂרְדוּ מִן הַמִּלְחָמָה.
נִכְנְסוּ אֵלָיו וּבֵרְכוּ אוֹתוֹ לְצֵאתוֹ בְשָׁלוֹם. אָמַר לָהֶם:
“בְּנֵי־עַמִּי, וְהֵיכָן הוּא הַשָּׁלוֹם אַחֲרֵי אֲשֶׁר נֶהֱרַג צְבָאִי
וְאוֹתִי לָקְחוּ בַשֶּׁבִי, וּפָרְעוּ אוֹתִי לְשִׁמְצָה בְכָל שִׁבְטֵי
הַשֵּׁדִים?” אָמְרוּ לוֹ: “הַמֶּלֶךְ, מֵעוֹלָם לֹא פָסְקוּ הַמְּלָכִים
לְהִפָּגַע וְלִפְגֹּעַ”. אָמַר לָהֶם: “אֵין הִיא אֶלָּא שֶׁאֶנְקֹם
נִקְמָתִי וְאָגֹל חֶרְפָּתִי, וְאִם לַאו אֶהְיֶה לְבוּז בֵּין שִׁבְטֵי
הַשֵּׁדִים”. כָּתַב מִכְתָּבִים וְשָׁלַח אֶל שִׁבְטֵי הַטִּירוֹת,
וּבָאוּ אֵלָיו סָרִים לְמִשְׁמַעְתּוֹ, מְצַיְּתִים. פָּקַד אוֹתָם
וּמְצָאָם שְׁלשׁ־מֵאוֹת אֶלֶף וְעֶשְׂרִים אֶלֶף מִמִּשְׁפַּחַת מָארִד
הַגִּבּוֹרִים וְהַשְּׂטָנִים. אָמְרוּ לוֹ: “מָה הַצֹּרֶךְ שֶׁיֵּשׁ
לְךָ?” אָמַר לָהֶם: “הָכִינוּ עַצְמְכֶם לְמַסָּע אַחֲרֵי שְׁלשֶׁת
יָמִים”. אָמְרוּ לוֹ: “שָׁמַעְנוּ וְכִפְקֻדָּתְךָ נַעֲשֶׂה”.
זֶהוּ מַה שֶּׁהָיָה מֵעִנְיַן הַמֶּלֶךְ בַּרְקָאן. וְאוּלָם בַּאֲשֶׁר
לַמֶּלֶךְ מַרְעָשׁ, הִנֵּה כְּשֶׁחָזַר וְחִפֵּשׂ אֶת בַּרְקָאן וְלֹא
מְצָאוֹ, הָיָה הַדָּבָר קָשֶׁה בְעֵינָיו וְאָמַר: “אִלּוּ הָיִינוּ
שׁוֹמְרִים אוֹתוֹ בְמֵאָה מָארִד, לֹא הָיָה בוֹרֵחַ. וְאוּלָם לְאָן
יִבְרַח מִפָּנֵינוּ?”. אָמַר מַרְעָשׁ לְגַרִיבּ: “דַּע אָחִי,
שֶׁבַּרְקָאן בּוֹגֵד הוּא, לֹא יָנוּחַ מִקַּחַת נָקָם. וְאֵין סָפֵק
שֶׁהוּא יֶאֱסֹף אֶת חֲבוּרוֹתָיו וְיָבוֹאוּ אֵלֵינוּ. כַּוָּנָתִי הִיא
אֵפוֹא, שֶׁאַדְבִּיק אוֹתוֹ כְּשֶׁהוּא חַלָּשׁ וּבְדֶרֶךְ מְנוּסָתוֹ”.
אָמַר לוֹ גַרִיבּ: “עֵצָה נְכוֹחָה הִיא זוֹ, וְעִנְיָן שֶׁלֹּא
יְגֻנֶּה”. אָמַר מַרְעָשׁ לְגַרִיבּ: “אָחִי, הַנַּח לַמָּארִדִים
שֶׁיּוֹבִילוּ אֶת שְׁנֵיכֶם אֶל אַרְצְכֶם, וְעִזְבוּ אוֹתִי לְהִלָּחֵם
בַּכּוֹפְרִים, לְמַעַן יָקֵל מֵעָלַי מַשָּׂא עֲוֹנִי”. אָמַר לוֹ
גַרִיבּ: “לֹא. נִשְׁבָּע אֲנִי בֵאלֹהִים אֶרֶךְ־אַפַּיִם וְהַנָּדִיב
וְהַמְכַפֵּר עָוֹן, שֶׁאֵין אֲנִי צוֹעֵד צַעַד אֶחָד מֵחַצְרוֹת אֵלּוּ,
עַד שֶׁאֲנִי מְכַלֶּה אֶת הַשֵּׁדִים הַכּוֹפְרִים, וִימַהֵר אֱלֹהִים
לְהוֹרִיד נִשְׁמוֹתֵיהֶם לְתוֹךְ גֵּיהִנֹּם, וְרַע הַמָּקוֹם שָׁמָּה,
וְלֹא יִמָּלֵט מִמֶּנָּה אֶלָּא זֶה שֶׁעוֹבֵד אֶת אֱלֹהִים הָאֶחָד
הָאַדִּיר. וְאוּלָם שׁוֹלֵחַ אֲנִי אֶת סַהִים לִמְדִינַת עֹמָאן, אוּלַי
יֵרָפֵא לוֹ מִמַּחֲלָתוֹ”. וְהָיָה סַהִים חוֹלֶה. קָרָא מַרְעָשׁ
לַמָּארִדִים וְאָמַר לָהֶם: “שְׂאוּ אֶת סַהִים וְהוֹן זֶה וְהַמַּתָּנוֹת
לִמְדִינַת עֹמָאן”. אָמְרוּ לוֹ: “שָׁמַעְנוּ וּכְמִצְוָתְךָ נַעֲשֶׂה”.
נָשְׂאוּ אֶת סַהִים וְאֶת הַמַּתָּנוֹת וְשָׂמוּ אֶת פְּנֵיהֶם לְאֶרֶץ
בְּנֵי־הָאָדָם. כָּתַב מַרְעָשׁ מִכְתָּבִים אֶל מִבְצָרָיו וְכָל
נְצִיבָיו וּבָאוּ. וְהָיָה מִסְפָּרָם מֵאָה אֶלֶף וְשִׁשִּׁים אֶלֶף.
הִצְטַיְּדוּ וְנָסְעוּ וּמְגַמַּת פְּנֵיהֶם אֶרֶץ הָאַלְמֻגִּים
וְאַרְמוֹן הַזָּהָב. עָבְרוּ בְיוֹם אֶחָד מַהֲלַךְ שָׁנָה וְנִכְנְסוּ
לְעֵמֶק וְיָרְדוּ בוֹ לָנוּחַ, וְלָנוּ עַד אֲשֶׁר הֵאִיר הַבֹּקֶר
וּבִקְּשׁוּ לִנְסֹעַ, וְהִנֵּה חֲלוּץ הַשֵּׁדִים הָאוֹיְבִים כְּבָר
הוֹפִיעַ. וְצָעֲקוּ הַשֵּׁדִים. נִפְגְּשׁוּ שְׁנֵי הַצְּבָאוֹת בְּאוֹתוֹ
עֵמֶק וְהִתְנַפְּלוּ זֶה עַל זֶה, וְנָפְלָה הֲרִיגָה בֵינֵיהֶם וְחָזְקָה
הַמִּלְחָמָה, וְגָדַל הָרַעַשׁ וְהָמָה, וְהָיָה הַמַּצָּב בָּרָע.
וּבָאָה הָרְצִינוּת וְסָר הַמִּשְׂחָק, וְרַב הָיָה מַה שֶּׁאָמְרוּ וּמַה
שֶּׁנֶּאֱמַר לָהֶם, וְקָצְרוּ הַחַיִּים הָאֲרֻכִּים. וְהָיוּ
הַכּוֹפְרִים לְבוּשָׁה וּלְחֶרְפָּה. הָיָה גַרִיבּ מִתְנַפֵּל כְּשֶׁהוּא
מְאַחֵד אֶת הָאֶחָד הָאַדִּיר שֶׁאוֹתוֹ יֵשׁ לַעֲבֹד וְשֶׁמִּמֶּנּוּ
יֵשׁ לְבַקֵּשׁ עֶזְרָה, וְעָרַף אֶת הָאוֹיֵב, וְעָזַב אֶת הַגֻּלְגָּלוֹת
מִדַּרְדְּרוֹת בֶּעָפָר. וְלֹא הִגִּיעַ הָעֶרֶב עַד שֶׁהָרַג מִן
הַכּוֹפְרִים בְּעֵרֶךְ שִׁבְעִים אֶלֶף. בְּאוֹתָהּ שָׁעָה הִכּוּ
בַתֻּפִּים לְהִבָּדֵל, וְנִפְרְדוּ אֵלֶּה מֵאֵלֶּה.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁנִּפְרְדוּ הַצְּבָאוֹת, יָרְדוּ מַרְעָשׁ
וְגַרִיבּ לְאָהֳלֵיהֶם אַחֲרֵי אֲשֶׁר נִגְּבוּ אֶת כְּלֵי־זֵינָם.
הוּבְאָה סְעֻדַּת־הָעֶרֶב וְאָכְלוּ, וּבֵרְכוּ אִישׁ אֶת אָחִיו לְצֵאתוֹ
בְשָׁלוֹם, וְשֶׁנֶּהֶרְגוּ מֵהֶם פָּחוֹת מֵעֲשֶׂרֶת־אֲלָפִים מָארִד.
וְאוּלָם בַּרְקָאן, יָרַד לְאָהֳלוֹ, וְלִבּוֹ מָלֵא פְּצָעִים עַל אֵלֶּה
שֶׁנֶּהֶרְגוּ מֵעוֹזְרָיו. אָמַר: “עַמִּי אִם אָנוּ מַמְשִׁיכִים
לְהִלָּחֵם בָּאֲנָשִׁים שְׁלשָׁה יָמִים, הֵם מְכַלִּים אוֹתָנוּ עַד
לָאַחֲרוֹן שֶׁבָּנוּ”. אָמְרוּ לוֹ: “וּמַה נַּעֲשֶׂה, הַמֶּלֶךְ?” אָמַר
לָהֶם: “נִפֹּל עֲלֵיהֶם בַּלַּיְלָה כְּשֶׁהֵם יְשֵׁנִים, וְלֹא נַשְׁאִיר
מֵהֶם מִי שֶׁיּוֹדִיעַ עַל הַדָּבָר. הִכּוֹנוּ אֵפוֹא וְנִפְלוּ עַל
אוֹיְבֵכֶם. וְהַתְקִיפוּ אוֹתָם כְּאִישׁ אֶחָד”. אָמְרוּ לוֹ:
“שָׁמַעְנוּ וְכִפְקֻדָּתְךָ נַעֲשֶׂה”. הִצְטַיְּדוּ לְהִתְנַפֵּל,
וְהָיָה בְתוֹכָם מָארִד, גַ’נְדַּל שְׁמוֹ. וְהָיָה לִבּוֹ נוֹטֶה
לָאִסְלָאם. כְּשֶׁרָאָה אֶת הַכּוֹפְרִים וּמַה שֶּׁהֶחֱלִיטוּ,
הִתְחַמֵּק מִתּוֹכָם וְנִכְנַס אֶל מַרְעָשׁ וְהַמֶּלֶךְ גַרִיבּ
וְהוֹדִיעַ לָהֶם מַה שֶּׁתִּכְּנוּ הַכּוֹפְרִים. פָּנָה מַרְעָשׁ אֶל
גַרִיבּ וְאָמַר לוֹ: “אָחִי, מַה יֵּשׁ לַעֲשׂוֹת?” אָמַר לוֹ:
“הַלַּיְלָה נִפֹּל עַל הַכּוֹפְרִים וּנְפִיצֵם בַּמִּדְבָּרוֹת
וּבַעֲרָבוֹת, בְּכֹחַ הַמֶּלֶךְ הַגִּבּוֹר”. קָרָא לַמְּפַקְּדִים מִן
הַשֵּׁדִים וְאָמַר לָהֶם: “שְׂאוּ אֶת כְּלֵי־מִלְחַמְתְּכֶם אַתֶּם
וַאֲנָשֵׁיכֶם, וּכְשֶׁהַחשֶׁךְ יוֹרִיד צְעִיפוֹ, הִסְתַּנְּנוּ עַל
רַגְלֵיכֶם מֵאָה אַחֲרֵי מֵאָה וְעִזְבוּ אֶת הָאֹהָלִים רֵיקִים
וְאִרְבוּ בֵין הֶהָרִים, וּרְאִיתֶם אֶת הָאוֹיְבִים כְּשֶׁהֵם בֵּין
הָאֹהָלִים, הִתְנַפְּלוּ עֲלֵיהֶם מִכָּל עֵבֶר, וְהִתְחַזַּקְתֶּם
וְנִשְׁעַנְתֶּם בֶּאֱלֹהֵיכֶם, שֶׁאַתֶּם מְנַצְּחִים. וַהֲרֵי אֲנִי
עִמָּכֶם”. כְּשֶׁבָּא הַלַּיְלָה הִתְנַפְּלוּ הַכּוֹפְרִים עַל
הָאֹהָלִים, מְבַקְּשִׁים יְשׁוּעָה מִן הָאֵשׁ וְהָאוֹר. כְּשֶׁהִגִּיעוּ
בֵין הָאֹהָלִים, הִתְנַפְּלוּ הַמַּאֲמִינִים עֲלֵיהֶם מְבַקְּשִׁים
יְשׁוּעָה מֵאֵת רִבּוֹן־הָעוֹלָמִים וְאוֹמְרִים: “הָרַחוּם בָּרַחֲמָנִים
בּוֹרֵא הַבְּרִיּוֹת כֻּלָּן”. עַד שֶׁעָזְבוּ אוֹתָם כְּקָצִיר,
דּוֹעֲכִים. וְלֹא הֵאִיר הַבֹּקֶר אֶלָּא כְשֶׁהָיוּ הַכּוֹפְרִים
דְּמוּיוֹת בְּלִי נְשָׁמוֹת. וְהַנִּשְׁאָרִים בִּקְּשׁוּ לָהֶם מִפְלָט
בַּמִּדְבָּרוֹת וּבַאֲפִיקִים. חָזְרוּ מַרְעָשׁ וְגַרִיבּ עִם
אַנְשֵׁיהֶם, מְנַצְּחִים מְעוֹדָדִים, וּבָזְזוּ אֶת רְכוּשׁ הַכּוֹפְרִים
וְלָנוּ עַד שֶׁהֵאִיר הַבֹּקֶר וְנָסוּ, מְבַקְּשִׁים לָבוֹא אֶל מְדִינַת
הָאַלְמֻגִּים וְאַרְמוֹן הַזָּהָב.
וְאוּלָם בַּאֲשֶׁר לְבַּרְקָאן, הִנֵּה כְּשֶׁחָזַר הַגַּלְגַּל עָלָיו
וְנֶהֶרַג רֻבָּם שֶׁל אֲנָשָׁיו בְּחֶשְׁכַּת הַלַּיְלָה, הִפְנָה לָנוּס
עִם אֵלֶּה שֶׁנִּשְׁאֲרוּ מֵאֲנָשָׁיו עַד שֶׁהִגִּיעַ אֶל עִירוֹ
וְנִכְנַס לְאַרְמוֹנוֹ וְאָסַף אֶת חֲבוּרוֹתָיו וְאָמַר: “בְּנֵי־דוֹדִי,
מִי שֶׁיֵּשׁ לוֹ מַשֶּׁהוּ יִקָּחֵנּוּ וְיֵלֵךְ אַחֲרַי לְהַר קָאף אֵצֶל
הַמֶּלֶךְ הַתָּכֹל בַּעַל הָאַרְמוֹן הַמְּנֻמָּר, שֶׁהוּא הוּא
שֶׁיִּנְקֹם נִקְמָתֵנוּ”. לָקְחוּ אֶת נְשׁוֹתֵיהֶם וְיַלְדֵיהֶם וְשָׂמוּ
פְנֵיהֶם לְהַר קָאף. וְאַחֲרֵי זֶה הִגִּיעוּ מַרְעָשׁ וְגַרִיבּ אֶל
מְדִינַת הָאַלְמֻגִּים וְאַרְמוֹן הַזָּהָב, וּמָצְאוּ אֶת הַשְּׁעָרִים
פְּתוּחִים וְאֵין בָּהּ מִי שֶׁיּוֹדִיעֵם דָּבָר. נִגְּשׁוּ מַרְעָשׁ
וְגַרִיבּ לְהִתְבּוֹנֵן לִמְדִינַת הָאַלְמֻגִּים וְאַרְמוֹן הַזָּהָב
וְהָיוּ אֶשְׁיוֹת חוֹמָתָהּ מִן הַזְּמָרַגְדִּין וּשְׁעָרֶיהָ
אַלְמֻגִּים אֲדֻמִּים בְּמַסְמֵרוֹת שֶׁל כֶּסֶף, וְתִקְרוֹת בָּתֶּיהָ
וְאַרְמוֹנוֹתֶיהָ עֲצֵי אֲהָלִים וְצַנְדָל. הָלְכָה הַחֲבוּרָה
וְהִתְפַּזְּרוּ בְּתוֹךְ רְחוֹבוֹתֶיהָ וְסִמְטוֹתֶיהָ עַד שֶׁהִגִּיעוּ
לְאַרְמוֹן הַזָּהָב, וְלֹא חָדְלוּ מִלְּהִכָּנֵס מִמִּסְדְּרוֹן
לְמִסְדְּרוֹן. וְהִנֵּה לִפְנֵיהֶם בִּנְיָן שֶׁל אֹדֶם שֶׁל מְלָכִים
וְרִצְפָּתוֹ זְמָרַגְדִּין וַאֲבָנִים־טוֹבוֹת. נִכְנְסוּ מַרְעָשׁ
וְגַרִיבּ לָאַרְמוֹן, וְנִפְתְּעוּ מִיָּפְיוֹ. וְלֹא פָסְקוּ
מִלְּהִכָּנֵס מִמָּקוֹם לְמָקוֹם עַד שֶׁעָבְרוּ שִׁבְעָה מִסְדְּרוֹנוֹת.
כְּשֶׁהִגִּיעוּ לְתוֹךְ תּוֹכֵי הָאַרְמוֹן, רָאוּ לִפְנֵיהֶם אַרְבַּע
אִצְטַבּוֹת וְכָל אִצְטַבָּה אֵינָהּ דּוֹמָה לַחֲבֶרְתָּהּ. וּבְאֶמְצַע
הָאַרְמוֹן מַזְרֵקָה שֶׁל זָהָב אָדֹם. וְעָלֶיהָ צוּרוֹת שֶׁל אֲרָיוֹת
שֶׁל זָהָב, וְהַמַּיִם זוֹרְמִים מִתּוֹךְ פִּיּוֹתֵיהֶם. וְרָאוּ
דְבָרִים הַמְּבִיאִים בִּמְבוּכָה אֶת הַדַּעַת. וְהָאִצְטַבָּה
שֶׁבְּרֹאשׁ כִּטְרַקְלִין, מְרֻפֶּדֶת בִּשְׁטִיחִים אֲרוּגִים מֶשִׁי
סַסְגוֹנִי, וּבְתוֹכָהּ שְׁנֵי כִסְאוֹת שֶׁל זָהָב אָדֹם מְשֻׁבָּצִים
בִּפְנִינִים וַאֲבָנִים־יְקָרוֹת. יָשְׁבוּ לָהֶם מַרְעָשׁ וְגַרִיבּ עַל
כִּסֵּא־מַלְכוּתוֹ שֶׁל בַּרְקָאן. וְכוֹנְנוּ בְּאַרְמוֹן הַזָּהָב
פָּמַלְיָה מְפֹאֶרֶת.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁמַּרְעָשׁ וְגַרִיבּ יָשְׁבוּ עַל כִּסֵּא מַלְכוּתוֹ שֶׁל
בַּרְקָאן וְכוֹנְנוּ בְאַרְמוֹן הַזָּהָב פָּמַלְיָה מְפֹאֶרֶת.
אַחַר־כָּךְ אָמַר גַרִיבּ לְמַרְעָשׁ: “מַה הִיא הָעֵצָה שֶׁתִּכַּנְתָּ?”
אָמַר לוֹ: “מֶלֶךְ בְּנֵי־הָאָדָם, כְּבָר שָׁלַחְתִּי מֵאָה פָרָשׁ
שֶׁיַּחְקְרוּ לִי בִדְבַר בַּרְקָאן, בְּאֵיזֶה מָקוֹם הוּא, כְּדֵי
שֶׁנִּרְדֹּף אַחֲרָיו”. יָשְׁבוּ בְאַרְמוֹן הַזָּהָב שְׁלשָׁה יָמִים עַד
שֶׁהִגִּיעוּ הַמָּארִדִים וְהֵשִׁיבוּ דָבָר שֶׁבַּרְקָאן נָסַע לְהַר
קָאף וּבִקֵּשׁ חָסוּת אֵצֶל הַמֶּלֶךְ הַתָּכֹל, וְנָתַן לוֹ חֲסוּתוֹ.
אָמַר מַרְעָשׁ לְגַרִיבּ: “מָה אַתָּה אוֹמֵר אָחִי?” אָמַר לוֹ: “אִם
אֵין אָנוּ מַתְקִיפִים אוֹתָם, הֵם מַתְקִיפִים אוֹתָנוּ”. צִוָּה
מַרְעָשׁ וְגַרִיבּ אֶת הַצָּבָא שֶׁיִּגְּשׁוּ לְהִכּוֹן לַמַּסָּע
אַחֲרֵי שְׁלשָׁה יָמִים. תִּקְּנוּ עַצְמָם וּבִקְּשׁוּ לִנְסֹעַ,
וְהִנֵּה הַמָּארִדִים שֶׁשָּׁלְחוּ עִם סַהִים וְהַמַּתָּנוֹת כְּבָר
נִגְּשׁוּ אֶל גַרִיבּ וְנָשְׁקוּ אֶת הָאָרֶץ. שָׁאַל אוֹתָם בִּדְבַר
בְּנֵי־עַמּוֹ, וְאָמְרוּ לוֹ: “אָחִיךָ עַגִ’יבּ, בְּשָׁעָה שֶׁבָּרַח מִן
הַמַּעֲרָכָה הָלַךְ אֶל יַעְרֻבּ בֶּן קַחְטָאן, וְשָׂם פָּנָיו לְאֶרֶץ
הֹדּוּ וְנִכְנַס אֶל מַלְכָּהּ וְסִפֵּר לוֹ מַה שֶּׁאֵרַע לוֹ מִיַּד
אָחִיו. קִבֵּל אוֹתוֹ בַּחֲסוּתוֹ וְשָׁלַח מִכְתָּבִים אֶל כָּל
נְצִיבָיו, וְאָסַף צָבָא כַיָּם הַגּוֹעֵשׁ, שֶׁאֵין לְהַבְחִין בֵּין
רֹאשָׁם לְסוֹפָם, וְהַחְלָטָתוֹ הִיא לְהִלָּחֵם בְּעִרָאק”.
כְּשֶׁשָּׁמַע גַרִיבּ דְּבָרִים אֵלֶּה אָמַר: “עֲלוּבִים הֵם
הַכּוֹפְרִים, שֶׁכֵּן אֱלֹהִים יִתְעַלֶּה מוֹשִׁיעַ אֶת הָאִסְלָאם,
וּלְבַסּוֹף אֲנִי מַרְאֶה לָהֶם מַכָּה וּדְקִירָה”. אָמַר מַרְעָשׁ:
“מֶלֶךְ בְּנֵי־הָאָדָם, נִשְׁבָּע אֲנִי בַּשֵּׁם הַגָּדוֹל
בְּיוֹתֵר38 שֶׁאֲנִי נוֹסֵעַ עִמְּךָ אֶל מַמְלַכְתְּךָ וּמַשְׁמִיד
אֶת אוֹיְבֶיךָ וּמֵבִיא אוֹתְךָ לְמַטָּרָתְךָ”. הוֹדָה לוֹ גַרִיבּ,
וְלָנוּ מִתּוֹךְ כַּוָּנָה לִנְסֹעַ עַד שֶׁהֵאִיר הַבֹּקֶר, וְיָצְאוּ
לְדַרְכָּם וְנָסְעוּ וּמְגַמַּת פְּנֵיהֶם הַר קָאף. הָלְכוּ כַמָּה
יָמִים וְאַחֲרֵי זֶה נָסְעוּ וּפְנֵיהֶם אֶל הָאַרְמוֹן הַמְנֻמָּר
וּמְדִינַת הַשַּׁיִשׁ. וְהָיְתָה מְדִינָה זוֹ בְנוּיָה אֲבָנִים
וְשַׁיִשׁ; בָּנָה אוֹתָהּ בָּארִק בֶּן פָאקִע אֲבִי הַשֵּׁדִים, וּבָנָה
אֶת הָאַרְמוֹן הַמְנֻמָּר. וְנִקְרָא בְשֵׁם זֶה עַל שׁוּם שֶׁהוּא בָנוּי
לְבֵנָה שֶׁל זָהָב וּלְבֵנָה שֶׁל כֶּסֶף, וְלֹא נִבְנָה כְמוֹתוֹ בְכָל
הָעוֹלָם. כְּשֶׁקָּרְבוּ אֶל מְדִינַת הַשַּׁיִשׁ, וְלֹא נִשְׁאַר
בֵּינֵיהֶם וּבֵינָהּ אֶלָּא חֲצִי יוֹם, חָנוּ לָנוּחַ. שָׁלַח מַרְעָשׁ
אֶת מִישֶׁהוּ לְרַגֵּל וּלְהָשִׁיב אוֹתוֹ דָבָר. נֶעְדַּר הָרָץ וְחָזַר
וְאָמַר: “הַמֶּלֶךְ, בִּמְדִינַת הַשַּׁיִשׁ יֶשְׁנָן חֲבוּרוֹת שֶׁל
שֵׁדִים וּמִסְפָּרָם כְּמִסְפַּר עֲלֵי הָעֵצִים וְטִפּוֹת הַגֶּשֶׁם”.
אָמַר הַמֶּלֶךְ מַרְעָשׁ: “וּמֶה עָלֵינוּ לַעֲשׂוֹת, מֶלֶךְ
בְּנֵי־הָאָדָם?” אָמַר לוֹ גַרִיבּ: “הַמֶּלֶךְ, חַלֵּק אֶת אֲנָשֶׁיךָ
לְאַרְבַּע מַחְלָקוֹת מִסָּבִיב לַצָּבָא, וְיֹאמְרוּ: “אַללָּהּ הוּא
הַגָּדוֹל”. וְאַחֲרֵי שֶׁיִּשְּׂאוּ קוֹלָם מְגַדְּלִים לֵאלֹהִים,
יִסּוֹגוּ מִפְּנֵיהֶם. וְיִהְיֶה דָבָר זֶה בַּחֲצוֹת הַלַּיְלָה,
וְרָאִיתָ מַה שֶּׁיֶּאְרַע בֵּין שִׁבְטֵי הַשֵּׁדִים”. הֵבִיא לְפָנָיו
מַרְעָשׁ אֶת אֲנָשָׁיו וְחִלְּקָם כְּפִי שֶׁאָמַר גַרִיבּ. נָשְׂאוּ אֶת
כְּלֵי־זֵינָם וְהִמְתִּינוּ עַד חֲצוֹת הַלַּיְלָה וְנָסְעוּ עַד
שֶׁהִקִּיפוּ אֶת הַצָּבָא מִסָּבִיב, וְקָרְאוּ בְקוֹל: “אַללָּהּ הוּא
הַגָּדוֹל. הוֹי דַּת יְדִיד־יָהּ אַבְרָהָם, עָלָיו הַשָּׁלוֹם”.
הִתְעוֹרְרוּ הַכּוֹפְרִים נִבְעָתִים מִדִּבּוּר זֶה וְחָטְפוּ אֶת
כְּלֵי־זֵינָם וְהִתְנַפְּלוּ זֶה עַל זֶה, עַד שֶׁהֵאִיר הַשַּׁחַר,
וּכְבָר נֶהֶרְגוּ רֻבָּם וְנִשְׁאֲרוּ מְעַטִּים מֵהֶם. קָרָא גַרִיבּ
לַשֵּׁדִים הַמַּאֲמִינִים וְאָמַר: “הִתְנַפְּלוּ עַל אֵלֶּה
שֶׁנִּשְׁאֲרוּ מִן הַכּוֹפְרִים, וַהֲרֵי אֲנִי עִמָּכֶם וְאַללָּהּ
מוֹשִׁיעֲכֶם”. הִתְקִיף מַרְעָשׁ בְּחֶבְרַת גַרִיבּ. שָׁלַף גַרִיבּ אֶת
חַרְבּוֹ אַלְמָאחִק מֵחַרְבוֹת הַשֵּׁדִים, וְכָרַת כָּל אַף, וְאֶת
הַמַּעֲרָכוֹת הָדַף, וְהִתְגַּבֵּר עַל בַּרְקָאן וְהִכָּה אוֹתוֹ, וְשָׂם
קֵץ לְחַיָּיו. יָרַד חֲמוּץ בְּגָדִים בְּדָמָיו, וְעָשָׂה כָזֹאת
בַּמֶּלֶךְ הַתָּכֹל. כְּשֶׁהֵאִיר הַיּוֹם בְּעֶצֶם אוֹרוֹ, וּמֵחֲבוּרוֹת
הַכּוֹפְרִים לֹא נִשְׁאָר כְּלוּם וְלֹא אֲשֶׁר יָשִׁיב דָבָר, נִכְנְסוּ
מַרְעָשׁ וְגַרִיבּ אֶל הָאַרְמוֹן הַמְנֻמָּר, וְרָאוּ אֶת קִירוֹתָיו
לְבֵנָה שֶׁל זָהָב וּלְבֵנָה שֶׁל כֶּסֶף, וּמִפְתָּנָיו בְּדֹלַח וְהוּא
מְקֻמָּר בִּזְמָרַגְדִּין יְרֻקִּים, וּבְתוֹכוֹ מַזְרֵקָה וּבֵית־בְּאֵר
מְרֻפָּד בְּמֶשִׁי, מְרֻקָּם בְּחוּטֵי זָהָב מְשֻׁבָּצִים אֲבָנִים
טוֹבוֹת. מָצְאוּ הוֹן אֲשֶׁר לֹא יִסָּפֵר וְלֹא יְתֹאַר. נִכְנְסוּ
לְהַרְמוֹן הַנָּשִׁים. הִסְתַּכֵּל גַרִיבּ בִּנְשֵׁי הַמֶּלֶךְ הַתָּכֹל
וְרָאָה בְתוֹךְ בְּנוֹתָיו נַעֲרָה שֶׁלֹּא רָאָה יָפָה הֵימֶנָּה,
וְעָלֶיהָ חֲלִיפַת בְּגָדִים הַשָּׁוָה אֶלֶף דִּינָר, וּמִסָּבִיב לָהּ
נְעָרוֹת הַמְּרִימוֹת שׁוּלֶיהָ בְוָוִים שֶׁל זָהָב, וְהִיא כַלְּבָנָה
בֵּין הַכּוֹפְרִים. כְּשֶׁרָאָה גַרִיבּ נַעֲרָה זוֹ נִתְבַּלְבְּלָה
דַעְתּוֹ וְנָבוֹךְ. אָמַר לְאַחַת אוֹתָן הַנְּעָרוֹת: “מִי הִיא
הַנַּעֲרָה הַזֹּאת?” אָמְרוּ לוֹ: “הִיא כַּוְכַּבֻּ אלצַּבָּאח בַּת
הַמֶּלֶךְ הַתָּכֹל”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וַחֲמִשִּׁים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁשָּׁאַל הַמֶּלֶךְ גַרִיבּ אֶת הַנְּעָרוֹת:
“מִי הִיא נַעֲרָה זוֹ?” אָמְרוּ לוֹ: “הִיא כַּוְכַּבֻּ אלצַּבָּאח בַּת
הַמֶּלֶךְ הַתָּכֹל”. פָּנָה גַרִיבּ אֶל הַמֶּלֶךְ מַרְעָשׁ וְאָמַר:
“מֶלֶךְ הַשֵּׁדִים, רְצוֹנִי לָשֵׂאת לְאִשָּׁה נַעֲרָה זוֹ”. אָמַר לוֹ:
“הָאַרְמוֹן וְכָל אֲשֶׁר בּוֹ מִן הָרְכוּשׁ וְהָאֲנָשִׁים הֵם אֲשֶׁר
רָכְשָׁה יָדְךָ, שֶׁלּוּלֵא אַתָּה לֹא הָיִיתִי יוֹדֵעַ תַּחְבּוּלָה
לַהֲרֹג אֶת בַּרְקָאן וְאֶת הַמֶּלֶךְ הַתָּכֹל וְאֶת אַנְשֵׁיהֶם,
וְהָיוּ הֵם מַשְׁמִידִים אוֹתָנוּ עַד לָאַחֲרוֹן שֶׁבְּתוֹכֵנוּ.
הָרְכוּשׁ הוּא אֵפוֹא רְכוּשְׁךָ וְתוֹשָׁבָיו עֲבָדֶיךָ”. הוֹדָה לוֹ
גַרִיבּ עַל דְּבָרָיו הַטּוֹבִים, וְנִגַּשׁ אֶל הַנַּעֲרָה וְסָכָה בָהּ,
וְהִתְבּוֹנֵן בָהּ יָפֶה וְאָהַב אוֹתָהּ אַהֲבָה עַזָּה וְשָׁכַח אֶת
פַכְ’ר תָּאג' בַּת הַמֶּלֶךְ סַבּוּר מֶלֶךְ פָּרָס וְהַתֻּרְכִּים
וַאלְדַיְלָם, וְשָׁכַח אֶת מַהְדִיָּה. וְהָיְתָה אִמָּהּ שֶׁל נַעֲרָה
זוֹ בַּת מֶלֶךְ סִין, שֶׁחֲטָפָהּ הַמֶּלֶךְ הַתָּכֹל מֵאַרְמוֹנָהּ.
הָרְתָה לוֹ וְיָלְדָה בַת זוֹ, וּבִגְלַל יָפְיָהּ וְחִנָּהּ קָרָא לָהּ
בְּשֵׁם כַּוְכַּבֻּ אלצַּבָּאח, וְהָיְתָה נְסִיכַת הַיֹּפִי. מֵתָה
אִמָּהּ כְּשֶׁהָיְתָה הִיא בַת אַרְבָּעִים יוֹם, וְגִדְּלוּ אוֹתָהּ
הָאוֹמְנוֹת וְהַסָּרִיסִים, עַד שֶׁהָיְתָה בְגִיל שְׁבַע־עֶשְׂרֵה
שָׁנָה, וְאֵרַע אָז עִנְיָן זֶה, וְנֶהֱרַג אָבִיהָ. אָהַב אוֹתָהּ
גַרִיבּ אַהֲבָה עַזָּה וְתָקַע לָהּ כַּף וּבָא אֵלֶיהָ עוֹד בְּאוֹתוֹ
לַיְלָה וּמְצָאָהּ נַעֲרָה בְּתוּלָה. וְהָיְתָה שׂוֹטֶמֶת אֶת אָבִיהָ
וְשָׂמְחָה עַל הֲרִיגָתוֹ. צִוָּה גַרִיבּ לַהֲרֹס אֶת הָאַרְמוֹן
הַמְנֻמָּר, וְהָרְסוּ אוֹתוֹ, וְחִלֵּק שְׁלָלוֹ בֵּין הַשֵּׁדִים,
וְנָטַל בְחֶלְקוֹ אֶחָד וְעֶשְׂרִים אֶלֶף לְבֵנָה שֶׁל זָהָב, וְנָטַל
בְּחֶלְקוֹ מִן הַמָּמוֹן וְהַמַּתֵּכוֹת הַיְּקָרוֹת מַה שֶּׁלֹּא
יִסָּפֵר וְלֹא יִמָּנֶה. אַחַר־כָּךְ לָקַח הַמֶּלֶךְ מַרְעָשׁ אֶת
גַרִיבּ וְהֶרְאָה לוֹ אֶת הַר קָאף וּמִפְלְאוֹתָיו. נָסְעוּ וּמְגַמַּת
פְּנֵיהֶם טִירַת בַּרְקָאן. כְּשֶׁהִגִּיעוּ אֵלֶיהָ הֶחֱרִיבוּהָ
וְחִלְּקוּ רְכוּשָׁהּ. נָסְעוּ אֶל טִירַת מַרְעָשׁ וְעָמְדוּ בָהּ
חֲמִשָּׁה יָמִים. בִּקֵּשׁ גַרִיבּ לָלֶכֶת לְאַרְצוֹ. אָמַר לוֹ
מַרְעָשׁ: “מֶלֶךְ בְּנֵי־הָאָדָם, אֲנִי אֶסַּע צָמוּד אֵלֶיךָ מִשְׁוָרָה
לְיַד מִשְׁוָרָה עַד שֶׁאַגִּיעֲךָ אֶל אַרְצְךָ”. אָמַר לוֹ גַרִיבּ:
“לֹא, נִשְׁבָּע אֲנִי בַּאֲמִתּוּתוֹ שֶׁל יְדִיד־יָהּ אַבְרָהָם,
שֶׁאֵינִי נוֹתֵן לְךָ לְיַגֵּעַ עַצְמְךָ. וְאֵינִי נוֹטֵל מֵאֲנָשֶׁיךָ
מִלְּבַד אֶת אַלְכַּיְלַגָ’אן וְאֶת אַלקֻרַגָ’אן”. אָמַר לוֹ מַרְעָשׁ:
“הַמֶּלֶךְ קַח עִמְּךָ עֲשֶׂרֶת אֲלָפִים פָּרָשׁ מִן הַשֵּׁדִים
שֶׁיִּהְיוּ עִמְּךָ בְּשֵׁרוּתְךָ”. אָמַר לוֹ גַרִיבּ: “אֵינִי נוֹטֵל
אֶלָּא מַה שֶּׁאָמַרְתִּי לְךָ”. צִוָּה מַרְעָשׁ עַל אֶלֶף מָארִד
שֶׁיִּטְעֲנוּ מַה שֶּׁעָלָה בְּחֶלְקוֹ שֶׁל גַרִיבּ מִן הַשָּׁלָל
וְשֶׁיְּלַוּוּ אוֹתוֹ אֶל מַמְלַכְתּוֹ, וְצִוָּה אֶת שְׁנֵי הַמָּארִדִים
אֶת אַלְכַּיְלַגָ’אן וְאֶת אַלקֻרְגָ’אן שֶׁיִּהְיוּ עִם גַרִיבּ
וְיָסוּרוּ לְמִשְׁמַעְתּוֹ. אָמְרוּ לוֹ: “שָׁמַעְנוּ וְכִפְקֻדָּתְךָ
נַעֲשֶׂה”. אָמַר גַרִיבּ לַמָּארִדִים: “שְׂאוּ אַתֶּם אֶת הָרְכוּשׁ
וְאֶת כַּכְּוַבֻּ39 אלצַּבָּאח”, בִּקֵּשׁ גַרִיבּ לָצֵאת לְדַרְכּוֹ
וְלִרְכַּב עַל סוּסוֹ הַטָּס. אָמַר לוֹ מַרְעָשׁ: “סוּס זֶה לֹא יִחְיֶה
אֶלָּא בְאַרְצֵנוּ, וְאִם הוּא מַגִּיעַ לְאֶרֶץ בְּנֵי־הָאָדָם, הוּא
מֵת. וְאוּלָם אֶצְלִי סוּס־יַם שֶׁאֵין בְּנִמְצָא דוֹמֶה לוֹ בְאֶרֶץ
עִרָאק וּבְכָל קַצְוֵי עוֹלָם”. צִוָּה לְהָבִיא אֶת הַסּוּס, וְהוּבָא.
כְּשֶׁרָאָה אוֹתוֹ גַרִיבּ, לֹא נִתְקַבֵּל עַל דַּעְתּוֹ, וְעָמַד
נָבוֹךְ. כָּבְלוּ אֶת רַגְלֵי הַסּוּס וְטָעַן אוֹתוֹ אַלְכַּיְלַגָ’אן
עַל כְּתֵפוֹ וְטָעַן עַל עַצְמוֹ אַלְקֻרָגָ’אן מַה שֶּׁהָיָה יָכֹל.
חִבֵּק מַרְעָשׁ אֶת גַרִיבּ וּבָכָה עַל פֵּרוּדוֹ וְאָמַר לוֹ: “אָחִי,
אִם יָבֹא עָלֶיךָ מַה שֶּׁלֹּא תוּכַל לַעֲמֹד בּוֹ, שְׁלַח אֵלַי,
וַאֲנִי אָבוֹא אֵלֶיךָ בְּצָבָא שֶׁיַּחֲרִיבוּ אֶת הָאָרֶץ וְכָל אֲשֶׁר
עָלֶיהָ”. הוֹדָה לוֹ גַרִיבּ. הוֹדָה לוֹ גַרִיבּ עַל חַסְדּוֹ וְעַל טוּב
אִסְלָאמוֹ. הִסִּיעוּ שֵׁנִי הַמָּארִדִים אֶת גַרִיבּ וְאֶת סוּסוֹ
שְׁנֵי יָמִים וְלַיְלָה, וּכְבָר עָבְרוּ מַהֲלַךְ חֲמִשִּׁים שָׁנָה עַד
שֶׁקָּרְבוּ לִמְדִינַת עֹמָאן. חָנוּ קָרוֹב אֵלֶיהָ, לְהִנָּפֵשׁ. פָּנָה
גַרִיבּ אֶל אַלְכַּיְלַגָ’אן וְאָמַר לוֹ: “סַע וַחֲקֹר לִי עַל דְבַר
עַמִּי”. נָסַע הַמָּארִד וְחָזַר וְאָמַר: “הַמֶּלֶךְ עַל עִירְךָ חוֹנִים
צְבָא הַכּוֹפְרִים כַּיָּם הַגּוֹעֵשׁ, וּבְנֵי־עַמְּךָ נִלְחָמִים
בָּהֶם, וּכְבָר תּוֹפְפוּ בְתֻפֵּי הַמִּלְחָמָה, וַאלְגַ’מַרְקָאן יָצָא
אֶל שְׂדֵה־הַמַּעֲרָכָה לְדוּ־קְרָב”. כְּשֶׁשָּׁמַע גַרִיבּ דְּבָרִים
אֵלֶּה, קָרָא: “אַללָּהּ הוּא הַגָּדוֹל”, וְאָמַר: “כַּיְלַגָ’אן, אֱסֹר
לִי אֶת סוּסִי וְהַגֵּשׁ אֵלַי אֶת לְבוּשׁ מִלְחַמְתִּי וְאֶת הַחֲנִית.
הַיּוֹם יִבָּחֵן בֵּין פָּרָשׁ וּבֵין מוּג־לֵבָב בִּמְקוֹם הַדְּקִירָה
וְהַקְּרָב”. קָם אַלְכַּיְלַגָ’אן וְהֵבִיא לוֹ מַה שֶּׁבִּקֵּשׁ. לָקַח
אֶת לְבוּשׁ הַקְּרָב וְחָגַר אֶת חֶרֶב יֶפֶת בֶּן נֹחַ וְרָכַב עַל סוּס
הַיָּם, וְאֶת פָּנָיו אֶל הַצָּבָא וְהַגְּדוּדִים שָׂם. אָמְרוּ לוֹ
אַלְכַּיְלַגָ’אן וַאלְקֻרַגָ’אן: “יֵרָגַע לְבָבְךָ וְהַנַּח לָנוּ
שֶׁנֵּלֵךְ אֶל הַכּוֹפְרִים, וְנָפִיץ אוֹתָם בַּמִּדְבָּרוֹת
וְהָעֲרָבוֹת, עַד שֶׁלֹּא יִשָּׁאֲרוּ מִשְׁכְּנוֹתָם וְלֹא נוֹפֵחַ אֵשׁ
בָּם בְּעֶזְרַת אֱלֹהִים הָעֶלְיוֹן וְהָאַדִּיר”. אָמַר לָהֶם גַרִיבּ:
“נִשְׁבַּעְתִּי בַאֲמִתּוּת יְדִיד־יָהּ אַבְרָהָם, שֶׁאֵינִי מַנִּיחֲכֶם
לְהִלָּחֵם בָּם, אֶלָּא כְּשֶׁאֲנִי עַל גַּב סוּסִי”. וְהָיְתָה לְבוֹאוֹ
שֶׁל צָבָא זֶה סִבָּה מוּזָרָה.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁאַחֲרֵי שֶׁאָמַר גַרִיבּ לַאלְכַּיְלַג’אן: “סַע וַחֲקֹר לִי
עַל־דְּבַר עַמִּי”, חָזַר וְאָמַר: “חוֹנִים עַל עִירְךָ צָבָא רַב”.
וְהָיְתָה הַסִּבָּה לְכָךְ שֶׁעַגִ’יבּ כְּשֶׁבָּא עִם צְבָא יַעְרֻבּ
בֶּן קַחְטָאן וְשָׂם מָצוֹר עַל הַמֻּסְלְמִים, וְיָצְאוּ נֶגְדָּם
אַלְגַ’מַרְקָאן וְסַעְדָּאן, וּבָאוּ אַלְכַּיְלַגָ’אן וַאַלְקֻרִגָ’אן
לְעֶזְרָתָם וְשִׁבְּרוּ אֶת צְבָא הַכּוֹפְרִים וּבָרַח עַגִ’יבּ, אָמַר:
“אֲנָשִׁים אִם אַתֶּם חוֹזְרִים אֶל יַעְרֻבּ בֶּן קַחְטָאן אַחֲרֵי
שֶׁיֵּהָרְגוּ בְנֵי־עַמּוֹ, הוּא אוֹמֵר: ‘לוּלֵא אַתֶּם לֹא הָיוּ
בְנֵי־עַמִּי נֶהֱרָגִים’, וְהוּא הוֹרֵג אוֹתָנוּ עַד לָאַחֲרוֹן
שֶׁבָּנוּ. עֲצָתִי הִיא אֵפוֹא שֶׁנִּסַּע לְאֶרֶץ הֹדּוּ וְנִכָּנֵס אֶל
הַמֶּלֶךְ טַרְכַּנָאן, וְהוּא יִנְקֹם אֶת נִקְמָתֵנוּ”. אָמְרוּ לוֹ
אֲנָשָׁיו: “הַסַּע אוֹתָנוּ, תְּבָרֶכְךָ הָאֵשׁ”. נָסְעוּ יָמִים
וְלֵילוֹת עַד שֶׁהִגִּיעוּ לְעִיר בִּירַת הֹדּוּ, וּבִקְּשׁוּ רְשׁוּת
לְהִכָּנֵס אֶל הַמֶּלֶךְ טַרְכַּנָאן, וְנָתַן רְשׁוּת לְעַגִ’יבּ
לְהִכָּנֵס. נִכְנַס וְנָשַׁק אֶת הָאָרֶץ וּבֵרֵךְ אוֹתוֹ בִרְכַּת
הַמְּלָכִים וְאָמַר: “הַמֶּלֶךְ, הֱיֵה לִי לְמַחֲסֶה שֶׁתְּהֵא הָאֵשׁ
בַּעֲלַת הַגִּצִּים לְמַחֲסֶה לְךָ וְתָסֹךְ עָלֶיךָ הָאֲפֵלָה
בַּחֲשֵׁכָה הַמִּתְעַכְּרָה”. כְּשֶׁהִתְבּוֹנֵן40 מֶלֶךְ הֹדּוּ אֶל
עַגִ’יבּ אָמַר לוֹ: “מִי אַתָּה, וּמָה אַתָּה מְבַקֵּשׁ?” אָמַר לוֹ:
“אֲנִי עַגִ’יבּ מֶלֶךְ עִרָאק, וּכְבָר נָהַג בִּי עֲרִיצוּת אָחִי,
וְהָלַךְ אַחֲרֵי דַת הָאִסְלָאם, וְנִשְׁמְעוּ לוֹ בְנֵי־אָדָם
וְהִשְׁתַּלֵּט עַל הָאָרֶץ וְאֵינוֹ פוֹסֵק לְהַטְרִידֵנִי מֵאֶרֶץ אֶל
אֶרֶץ, וַהֲרֵי בָאתִי אֵלֶיךָ מְבַקֵּשׁ לַחֲסוֹת בְּךָ
וּבִנְדִיבוּתְךָ”. כְּשֶׁשָּׁמַע מֶלֶךְ הֹדּוּ אֶת דִּבְרֵי עַגִ’יבּ קָם
וְיָשַׁב וְאָמַר: “בַּאֲמִתּוּת הָאֵשׁ נִשְׁבַּעְתִּי, שֶׁאֲנִי נוֹקֵם
נִקְמָתְךָ וְאֵינִי מַנִּיחַ לְאַף אֶחָד לַעֲבֹד מִבִּלְתִּי לָאֵשׁ”.
קָרָא לִבְנוֹ וְאָמַר לוֹ: “בְּנִי, הָכֵן עַצְמְךָ וְלֵךְ לְעִרָאק
וְהַשְׁמֵד אֶת כָּל מִי שֶׁבְּתוֹכָהּ, וֶאֱסֹר אֶת אֵלֶּה אֲשֶׁר לֹא
יַעַבְדוּ לָאֵשׁ וְעַנֵּה אוֹתָם, וְשִׂים אוֹתָם לְמָשָׁל וְאַל
תַּהַרְגֵם, וְהָבֵא אוֹתָם אֵלַי, שֶׁאֲעַנֶּה אוֹתָם בְּכָל מִינֵי
יִסּוּרִים, וְאֶתֵּן לָהֶם לִטְעֹם טַעַם הַקָּלוֹן, וְאַנִּיחַ אוֹתָם
לְמָשָׁל וּלְמוּסָר, לְכָל אֲשֶׁר יִקַּח מוּסָר בַּזְּמָן הַזֶּה”.
בָּחַר לוֹ שְׁמוֹנִים אֶלֶף לוֹחֲמִים עַל סוּסֵיהֶם וּשְׁמוֹנִים אֶלֶף
לוֹחֲמִים עַל הַגִ’ירָפוֹת. וְשָׁלַח אִתָּם עֲשֶׂרֶת אֲלָפִים פִּיל,
כָּל פִּיל עָלָיו עֶרֶשׂ שֶׁל עֵץ צַנְדָּל וּשְׂבָכָה לוֹ שֶׁל קְנֵי
זָהָב וָכֶסֶף, וְהוּא רָקוּעַ רִקּוּעַ מְסֻמָּר בְּמַסְמְרֵי זָהָב
וָכֶסֶף. וּבְכָל עֶרֶשׂ כִּסֵּא־מַלְכוּת שֶׁל זָהָב וּזְמָרַגְדִּין.
וְשָׁלַח אִתָּם עַרְשֵׂי־מִלְחָמָה, בְּכָל עֶרֶשׂ שְׁמוֹנָה אֲנָשִׁים
לוֹחֲמִים בְּכָל נֶשֶׁק. וְהָיָה הַמֶּלֶךְ אַמִּיץ הַלֵּב בְּדוֹרוֹ,
אֵין דּוֹמֶה לוֹ לְאֹמֶץ־הַלֵּב, וְהָיָה שְׁמוֹ רַעְד שָׁאהּ.41
הִצְטַיֵּד עֲשָׂרָה יָמִים וְנָסְעוּ כְגוּשׁ שֶׁל עֲנָנִים זְמַן שְׁנֵי
חֳדָשִׁים עַד שֶׁהִגִּיעוּ לִמְדִינַת עֹמָאן, וְצָרוּ עָלֶיהָ מִסָּבִיב
לָהּ, כְּשֶׁעַגִ’יבּ שָׂמֵחַ וּמְדַמֶּה בְלִבּוֹ שֶׁהוּא מְנַצֵּחַ.
יָצְאוּ אַלְגַ’מַרְקָאן וְסַעְדָּאן וְכָל הַגִּבּוֹרִים אֶל שְׂדֵה
הַמַּעֲרָכָה וְתוֹפְפוּ הַתֻּפִּים וְצָהֲלוּ הַסּוּסִים. הִשְׁקִיף עַל
זֹאת אַלְכַּיְלַגָ’אן וְחָזַר וְהוֹדִיעַ לַמֶּלֶךְ גַרִיבּ. רָכַב,
כְּפִי שֶׁהִזְכַּרְנוּ, וְהוֹבִיל אֶת סוּסוֹ וְנִכְנַס בֵּין
הַכּוֹפְרִים, מְצַפֶּה לְמִי שֶׁיֵּצֵא לְהִלָּחֵם אִתּוֹ וְיִפְתַּח אֶת
שַׁעַר הַמִּלְחָמָה. יָצָא אֶל הַמַּעֲרָכָה סַעְדָּאן הַגוּל וּבִקֵּשׁ
מִי שֶׁיֵּצֵא לְהִלָּחֵם אִתּוֹ, וְיָצָא אֵלָיו גִּבּוֹר מִגִּבּוֹרֵי
הַהֹדִּים, לֹא נָתַן לוֹ סַעְדָּאן שְׁהוּת לַעֲמֹד הָכֵן לְפָנָיו עַד
שֶׁהִכָּהוּ בָאַלָּה וְרוֹצֵץ עַצְמוֹתָיו, וְהָיָה שָׂרוּעַ עַל הָאָרֶץ.
יָצָא אֵלָיו שֵׁנִי, וְהָרַג אוֹתוֹ, וּשְׁלִישִׁי וְהִפִּילוֹ אַרְצָה.
לֹא פָסַק סַעְדָּאן לַהֲרֹג עַד שֶׁהָרַג שְׁלשִׁים גִּבּוֹר. בְּאוֹתָהּ
שָׁעָה יָצָא אֶל הַמַּעֲרָכָה גִּבּוֹר מִן הַהֹדִּים, בַּטָּאשֻׁ
אלְאַקְרָאן42 שְׁמוֹ. וְהָיָה פָרָשׁ דּוֹרוֹ, שָׁקוּל כְּנֶגֶד
חֲמֵשֶׁת אֲלָפִים גִּבּוֹר בִּשְׂדֵה הַמַּעֲרָכָה וְהַדְּקִירָה, וְהוּא
דוֹדוֹ אֲחִי אָבִיו שֶׁל הַמֶּלֶךְ טַרְכַּנָאן. כְּשֶׁיָּצָא בַטָּאשׁ
אֶל הַמַּעֲרָכָה אֶל סַעְדָּאן אָמַר לוֹ: “הוֹי לִסְטִים שֶׁבָּעַרְבִים,
כְּלוּם הִגִּיעָה חֻצְפָּתְךָ עַד כְּדֵי לַהֲרֹג מַלְכֵי הֹדּוּ
וְגִבּוֹרֶיהָ וְלָקַחַת בַּשְּׁבִי אֶת פָּרָשֶׁיהָ? הַיּוֹם הוּא
אַחֲרוֹן יָמֶיךָ בָּעוֹלָם־הַזֶּה”. כְּשֶׁשָּׁמַע סַעְדָּאן דְּבָרִים
אֵלֶּה הֶאֱדִימוּ עֵינָיו וְזִנֵּק עַל בַּטָּאשׁ וְהִכָּהוּ בָּאַלָּה.
עָלְתָה הַמַּכָּה בַתֹּהוּ וְגוֹלַל סַעְדָּאן עִם הָאַלָּה וְנָפַל
לָאָרֶץ. וְלֹא הִתְעוֹרֵר אֶלָּא כְשֶׁהוּא כָּפוּת וְנָתוּן
בְּשַׁרְשְׁרָאוֹת, וְגָרְרוּ אוֹתוֹ אֶל אָהֳלֵיהֶם. כְּשֶׁרָאָה
אַלְגַ’מַרְקָאן אֶת חֲבֵרוֹ שָׁבוּי אָמַר: “הוֹי דַּת יְדִיד־יָהּ
אַבְרָהָם”, וְעָקַץ אֶת סוּסוֹ וְהִתְנַפֵּל עַל בַּטָּאשׁ אלְאַקְרָאן.
הִסְתּוֹבְבוּ בַמַעֲגָל שָׁעָה, אַחַר־כָּךְ הִתְנַפֵּל בַּטָאשׁ עַל
אַלְגַ’מַרְקָאן וּמְשָׁכוֹ בִמְעִיל שִׁרְיוֹנוֹ וְשָׁמַּט אוֹתוֹ
מֵאֻכָּפוֹ וְהִשְׁלִיכוֹ לָאָרֶץ. כָּפְתוּ אוֹתוֹ וְגָרְרוּ אוֹתוֹ אֶל
אָהֳלֵיהֶם. לֹא פָסַק בַּטָאשׁ לָקַחַת בַּשֶּׁבִי מְפַקֵּד אַחֲרֵי
מְפַקֵּד עַד שֶׁלָּקַח בַּשֶּׁבִי אַרְבָּעָה וְעֶשְׂרִים מְפַקֵּד מִן
הַמֻּסְלְמִים. כְּשֶׁרָאוּ הַמֻּסְלְמִים כָּךְ נִתְמַלְּאוּ דְאָגָה
רַבָּה. וּכְשֶׁרָאָה גַרִיבּ מַה שֶׁהָיָה בְּגִבּוֹרָיו, סָחַב מִתַּחַת
לְבִרְכּוֹ אַלָּה שֶׁל זָהָב, מֵאָה וְעֶשְׂרִים רֻטְל מִשְׁקָלָהּ,
וְהִיא אַלָּתוֹ שֶׁל מֶלֶךְ הַשֵּׁדִים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וְאֶחָד, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁכְּשֶׁרָאָה הַמֶּלֶךְ גַרִיבּ מַה שֶּׁאֵרַע לְגִבּוֹרָיו, סָחַב
מִתַּחַת לְבִרְכּוֹ אַלָּה שֶׁל זָהָב שֶׁהָיְתָה לְפָנִים שַׁיֶּכֶת
לְבַרְכַּאן מֶלֶךְ הַשֵּׁדִים. הוֹבִיל אֶת סוּס־הַיָּם שֶׁלּוֹ, וְרָץ
מִתַּחַת לוֹ כִּנְשִׁיבַת הָרוּחַ, וְנִדְחַף עַד שֶׁנִּמְצָא בְּאֶמְצַע
שְׂדֵה הַמַּעֲרָכָה וְצָעַק: “אַללָּהּ הוּא הַגָּדוֹל. נִצָּחוֹן
וּתְשׁוּעָה, וְהָיָה לְחֶרְפָּה מִי שֶׁכּוֹפֵר בְּדַת אַבְרָהָם
יְדִיד־יָהּ”. הִתְנַפֵּל עַל בַּטָּאשׁ וְהִכָּהוּ בָאַלָּה, וְנָפַל
לָאָרֶץ. פָּנָה לְעֵבֶר הַמֻּסְלְמִים וְהִבִּיט אֶל אָחִיו סַהִים
אַללֵּיל וְאָמַר לוֹ: “כְּפֹת אֶת הַכֶּלֶב הַזֶּה”. כְּשֶׁשָּׁמַע סַהִים
אֶת דִּבְרֵי גַרִיבּ נִדְחַף אֶל בַּטָּאשׁ וְחִזֵּק אֶת אֲסוּרָיו,
וּנְטָלוֹ. הָיוּ גִּבּוֹרֵי הַמֻּסְלְמִים מִשְׁתָּאִים לַפָּרָשׁ הַזֶּה,
וְהָיוּ הַכּוֹפְרִים אוֹמְרִים אִישׁ אֶל אָחִיו: “מִי הוּא פָרָשׁ זֶה
שֶׁיָּצָא מִבֵּינֵיהֶם וְלָקַח בַּשֶּׁבִי אֶת שַׁלִּיטֵנוּ?” וְהָיָה כָל
זֶה כְּשֶׁגַרִיבּ קוֹרֵא לְדוּ־קְרָב. יָצָא אֵלָיו מְפַקֵּד מִן
הַהֹדִּים. הִכָּהוּ גַרִיבּ בָּאַלָּה וְנָפַל לָאָרֶץ שָׂרוּעַ. כָּפְתוּ
אוֹתוֹ אַלְכַּיְלַגָ’אן וַאלְקֻרַגָ’אן וּמְסָרוּהוּ לְסַהִים. לֹא פָסַק
גַרִיבּ לָקַחַת בַּשֶּׁבִי גִּבּוֹר אַחֲרֵי גִּבּוֹר עַד שֶׁלָּקַח
בַּשֶּׁבִי שְׁנַיִם וַחֲמִשִּׁים גִּבּוֹר, מְפַקְּדִים נְשׂוּאֵי־פָנִים.
וּכְבָר כָּלָה הַיּוֹם וְתוֹפְפוּ הַתֻּפִּים לְאוֹת לְהִבָּדֵל. עָלָה
גַרִיבּ מִשְׂדֵה־הַמַּעֲרָכָה וְשָׂם פָּנָיו אֶל צְבָא הַמֻּסְלְמִים.
וְהָיָה הָרִאשׁוֹן שֶׁפְּגָשׁוֹ סַהִים. נָשַׁק אֶת רַגְלוֹ בְּתוֹךְ
הַמִּשְׁוָרָה וְאָמַר לוֹ: “אַל תִּיבַשְׁנָה יָדֶיךָ, פָּרָשׁ־הַדּוֹר.
הַגֵּד לָנוּ אֵפוֹא מִי אַתָּה מֵאַמִּיצֵי־הַלֵּב”. הֵרִים אֶת צְעִיף
קוֹבָעוֹ מֵעַל פָּנָיו, וְהִכִּירוֹ. אָמַר סַהִים: “מַלְכְּכֶם הוּא זֶה
וּנְשִׂיאֲכֶם גַרִיבּ, שֶׁכְּבָר בָּא מֵאֶרֶץ הַשֵּׁדִים”.
כְּשֶׁשָּׁמְעוּ הַמֻּסְלְמִים אֶת שֵׁם מַלְכָּם, הִפִּילוּ עַצְמָם מֵעַל
גַּבֵּי הַסּוּסִים וְנִגְּשׁוּ אֵלָיו וְנָשְׁקוּ אֶת רַגְלָיו
בַּמִּשְׁוָרָה וְנָתְנוּ לוֹ שָׁלוֹם וְשָׂמְחוּ לְבוֹאוֹ בְשָׁלוֹם,
וְהִכְנִיסוּ אוֹתוֹ לִמְדִינַת עֹמָאן. יָשַׁב עַל כִּסֵּא מַמְלַכְתּוֹ,
וְהִקִּיפוּ אוֹתוֹ אֲנָשָׁיו מִסָּבִיב לוֹ בְּתַכְלִית הַשִּׂמְחָה.
הִגִּישׁוּ אֶת הָאֹכֶל וְאָכְלוּ, וְאַחַר־כָּךְ סִפֵּר לָהֶם מַה
שֶּׁאֵרַע לוֹ בְהַר קָאף עִם שִׁבְטֵי הַשֵּׁדִים. תָּמְהוּ תַכְלִית
הַתְּמִיהָה וְהוֹדוּ לֵאלֹהִים עַל שֶׁיָּצָא בְשָׁלוֹם, וְלֹא הָיוּ
אַלְכַּיְלַגָ’אן וַאלְקֻרַגָ’אן נִפְרָדִים מֵעַל גַרִיבּ. צִוָּה גַרִיבּ
אֶת אֲנָשָׁיו לְהִסְתַּלֵּק אֶל מְקוֹמוֹת שְׁנָתָם. נִתְפַּזְּרוּ
לְבָתֵּיהֶם, וְלֹא נִשְׁאֲרוּ אֶצְלוֹ אֶלָּא שְׁנֵי הַמָּארִדִים. אָמַר
לָהֶם: “כְּלוּם יְכוֹלִים אַתֶּם לָשֵׂאת אוֹתִי אֶל כּוּפָה שֶׁאֶשְׂבַּע
מַרְאֵה פְּנֵי הַרְמוֹנִי וּלְהַחֲזִירֵנִי בְסוֹף הַלַּיְלָה?” אָמְרוּ
לוֹ: “אֲדוֹנֵנוּ, הַקַּלָּה שֶׁבְּקַלּוֹת הוּא זֶה שֶׁבִּקַּשְׁתָּ”.
וְהָיָה בֵּין אַלְכּוּפָה וְעֹמָאן נְסִיעַת שִׁשִּׁים יוֹם לְפָרָשׁ
זָרִיז. אָמַר אַלְכַּיְלַגָ’אן לַאלְקֻרַגָ’אן: “אֲנִי אֶשָּׂא אוֹתוֹ
בְהוֹלָכָה לְשָׁם וְאַתָּה תִּשָּׂאֶנּוּ בַהֲבָאָה חֲזָרָה”. נָשָׂא
אוֹתוֹ אַלְכַּיְלַגָ’אן, וְנִלְוָה אֵלָיו לְצִדּוֹ אַלְקֻרַגָ’אן. לֹא
עָבְרָה אֶלָּא שָׁעָה עַד שֶׁהִגִּיעוּ אֶל אַלְכּוּפָה. הֶעֱבִירוּ
אוֹתוֹ עַד שַׁעַר הָאַרְמוֹן. נִכְנַס אֶל דּוֹדוֹ, אֲחִי אָבִיו,
אַלדָּאָמִג. כְּשֶׁרָאָהוּ קָם לִקְרָאתוֹ וְנָתַן לוֹ שָׁלוֹם. אָמַר
לוֹ: “מַה שְּׁלוֹם אִשְׁתִּי פַכְ’ר־תָאג' וּשְׁלוֹם אִשְׁתִּי
מַהְדִיָּה?” אָמַר לוֹ: “בְּשָׁלוֹם הֵן וּבְטוֹב וּבִבְרִיאוּת”. נִכְנַס
הַסָּרִיס וְהוֹדִיעַ לַנָּשִׁים עַל דְּבַר בּוֹא גַרִיבּ. שָׂמְחוּ
וְנָתְנוּ לַסָּרִיס שְׂכַר בְּשׂוֹרָתוֹ הַטּוֹבָה. נִכְנַס הַמֶּלֶךְ
גַרִיבּ. קָמוּ וְנָתְנוּ לוֹ שָׁלוֹם. שׂוֹחֲחוּ, וּבָא אַלדָּאמִג.
סִפֵּר לוֹ מַה שֶּׁאֵרַע לוֹ עִם הַשֵּׁדִים. הִתְפַּלְּאוּ אַלדָּאמִג
וְהַנָּשִׁים. לָן שְׁאֵרִית הַלַּיְלָה עִם פַכְ’ר־תָאג' עַד שֶׁקָּרַב
הַשַּׁחַר, וְיָצָא אֶל שְׁנֵי הַמָּארִדִים. נִפְרַד מִבְּנֵי־בֵיתוֹ
וּמִנָּשָׁיו וּמִדּוֹדוֹ אַלדָּאמִג, וְרָכַב עַל גַּב אַלקֻרַגָ’אן
וְלִוָּהוּ לְצִדּוֹ אַלְכַּיְלַגָ’אן. וְלֹא גוֹלַל הַחשֶׁךְ וּכְבָר
הִגִּיעַ לִמְדִינַת עֹמָאן, וְלָבַשׁ כְּלֵי מִלְחַמְתּוֹ, וְכָזֹאת
אֲנָשָׁיו, וְצִוָּה לִפְתֹּחַ אֶת הַשְּׁעָרִים. וְהִנֵּה הִגִּיעַ
פָּרָשׁ מִצְּבָא הַכּוֹפְרִים וְעִמּוֹ אַלְגַ’מַרְקָאן וְסַעְדָּאן
הַגוּל וְהַמְפַקְּדִים וְהַשְּׁבוּיִים שֶׁהִצִּיל אוֹתָם. מָסַר אוֹתָם
לְגַרִיבּ מֶלֶךְ הַמֻּסְלְמִים. שָׂמְחוּ הַמֻּסְלְמִים עַל שֶׁיָּצְאוּ
בְשָׁלוֹם. לָבְשׁוּ שִׁרְיוֹנוֹתֵיהֶם וְרָכְבוּ, וּכְבָר תּוֹפְפוּ
תֻּפֵּי הַמִּלְחָמָה וְהַדְּקִירָה וְהַמַּכָּה. רָכְבוּ גַם הַכּוֹפְרִים
וְעָמְדוּ בְמַעַרְכוֹתֵיהֶם.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה43 לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁצְּבָא הַמַּאֲמִינִים רָכְבוּ אֶל שְׂדֵה־הַקְּרָב אֶל
מְקוֹם הַמִּלְחָמָה וְהַדְּקִירָה וְהַמַּכָּה. וְהָיָה הָרִאשׁוֹן
שֶׁפָּתַח אֶת שַׁעַר הַמִּלְחָמָה גַרִיבּ. שָׁלַף אֶת חַרְבּוֹ
אַלְמָאחִק, וְהוּא חֶרֶב יֶפֶת בֶּן נֹחַ עָלָיו הַשָּׁלוֹם. וְהוֹבִיל
אֶת סוּסוֹ בֵּין שְׁתֵּי הַמַּחֲנוֹת וְהִכְרִיז: “כָּל הַיּוֹדֵעַ אוֹתִי
כְּבָר שָׂבַע דַּי רָעָתִי. וּמִי שֶׁאֵינוֹ מַכִּירֵנִי אוֹדִיעֶנּוּ מִי
אֲנִי. אֲנִי הַמֶּלֶךְ גַרִיבּ מֶלֶךְ עִרָאק וְתֵימָן, אֲנִי גַרִיבּ
אֲחִי עַגִ’יבּ”. כְּשֶׁשָּׁמַע רַעְד־שָׁאהּ בֶּן מֶלֶךְ הֹדּוּ אֶת
דִּבְרֵי גַרִיבּ, קָרָא לַמְפַקְּדִים וְאָמַר: “הָבִיאוּ אֵלַי אֶת
עַגִ’יבּ”. הֵבִיאוּ אוֹתוֹ אֵלָיו. אָמַר לוֹ: “אַתָּה יוֹדֵעַ שֶׁרִיב
זֶה רִיבְךָ הוּא, וְאַתָּה הָיִיתָ הַסִּבָּה לוֹ. וַהֲרֵי אָחִיךָ
בִּשְׂדֵה הַמַּעֲרָכָה וּמְקוֹם הַמִּלְחָמָה וְהַטְּעִינָה וְהַמַּכָּה,
צֵא אֵפוֹא אֵלָיו וְהָבֵא אוֹתוֹ אֵלַי שָׁבוּי, שֶׁאַרְכִּיבוֹ עַל
גָּמָל וּפָנָיו אֶל זְנָבוֹ, וְאָשִׂים אוֹתוֹ לְמָשָׁל וְלִשְׁנִינָה עַד
שֶׁאַגִּיעַ לְאֶרֶץ הֹדּוּ”. אָמַר לוֹ עַגִ’יבּ: “הַמֶּלֶךְ, שְׁלַח
אֵלָיו אַחֵר זוּלָתִי, שֶׁחַלָּשׁ נִהְיֵיתִי”. כְּשֶׁשָּׁמַע
רַעְד־שָׁאָהּ אֶת דְּבָרָיו שָׁאַף וְנָשַׁם וְאָמַר: “נִשְׁבָּע אֲנִי
בַּאֲמִתּוּת הָאֵשׁ בַּעֲלַת הַגִּצִּים וְהָאוֹר וְהַחשֶׁךְ וְהַחֹם,
שֶׁאִם אֵין אַתָּה יוֹצֵא אֶל אָחִיךָ וּמְבִיאוֹ אֵלַי עַד מְהֵרָה,
אֲנִי מַתִּיז רֹאשְׁךָ וּמְכַבֶּה נְשִׁימָתְךָ”. יָצָא עַגִ’יבּ
וְהוֹבִיל אֶת סוּסוֹ, אַחֲרֵי שֶׁאִמֵּץ אֶת לִבּוֹ, וְקָרַב אֶל אָחִיו
עַל שְׂדֵה הַקְּרָב וְאָמַר לוֹ: “כֶּלֶב שֶׁבָּעַרְבִים, כְּלוּם
תִּרְדֹּף אֶת הַמְּלָכִים, קַח אֶת הַמַּגִּיעַ לְךָ וְהִתְבַּשֵּׂר
בְּמוֹתְךָ”. כְּשֶׁשָּׁמַע גַרִיבּ דְּבָרִים אֵלּוּ אָמַר לוֹ: “מִי
אַתָּה מִן הַמְּלָכִים?” אָמַר לוֹ: “אֲנִי אָחִיךָ, וְהַיּוֹם אַחֲרוֹן
יָמֶיךָ בָּעוֹלָם הַזֶּה”. כְּשֶׁנִּתְבָּרֵר לְגַרִיבּ שֶׁאָחִיו הוּא,
צָעַק וְאָמַר: “הוֹי נְקָמָה לְאָבִי וְאִמִּי”. נָתַן אֶת חַרְבּוֹ
לַאלְכַּיְלַגָ’אן44 וְהִתְנַפֵּל עָלָיו וְהִכָּהוּ בָאַלָּה מַכָּה
חֲזָקָה וְקָשָׁה, שֶׁכִּמְעָט הוֹצִיאָה אֶת צַלְעוֹתָיו וְתָפַס אוֹתוֹ
בְצַוְּארוֹנוֹ וּמְשָׁכוֹ וְהִשְׁמִיטוֹ מֵאֻכָּפוֹ וְהִפִּילוֹ לָאָרֶץ.
נִדְחֲפוּ אֵלָיו שְׁנֵי הַמָּארִדִים וְחִזְּקוּ אֲסוּרָיו,
וְהוֹבִילוּהוּ מָשְׁפָּל וּבָזוּי. וְהָיָה כָל זֶה כְּשֶׁגַרִיבּ שָׂמֵחַ
עַל שֶׁנָּפַל אוֹיְבוֹ בַשֶּׁבִי וְנוֹשֵׂא קוֹלוֹ בְדִבְרֵי הַמְשׁוֹרֵר:

הֻשְּׂגָה הַמַּטָּרָה וְחָדַל הֶעָמָל,


לְךָ אֱלֹהֵינוּ הַתּוֹדָה וְהַמַּהֲלָל.


גָּדַלְתִּי מָשְׁפָּל וְנִבְזֶה וְעָנִי,


וַיִּתֵּן לִי אֱלֹהִים כָּל רְצוֹנִי.


כָּבַשְׁתִּי אֲרָצוֹת, בָּאָדָם יָדִי מָשְׁלָה,


אַךְ לוּלֵא אַתָּה לֹא הִשַּׂגְתִּי תְהִלָּה.

כְּשֶׁרָאָה רַעְד־שָׁאהּ מַה שֶּׁחָל בְּעַגִ’יבּ מֵאָחִיו גַרִיבּ,
בִּקֵּשׁ אֶת סוּסוֹ וְלָבַשׁ אֶת כְּלֵי־מִלְחַמְתּוֹ וְאֶת שִׁרְיוֹנוֹ
וְיָצָא אֶל שְׂדֵה־הַקְּרָב. הוֹבִיל אֶת סוּסוֹ עַד שֶׁקָּרַב אֶל
הַמֶּלֶךְ גַרִיבּ בִּמְקוֹם הַמִּלְחָמָה וְהַדְּקִירָה, וְנָתַן עָלָיו
בְּקוֹלוֹ וְאָמַר: “הוֹי אַתָּה בָּעַרְבִים הַבָּזוּי וְרַק לָשֵׂאת
עֲצֵי־דֶּלֶק רָאוּי. כְּלוּם הִגִּיעָה חֻצְפָּתְךָ עַד כְּדֵי לָקַחַת
שָׁבוּי מִן הַמְּלָכִים וְהַגִּבּוֹרִים? רֵד מֵעַל סוּסְךָ וְשִׂים
יָדֶיךָ עַל גַּבֶּךָ45 וְנַשֵּׁק אֶת רַגְלִי וְהוֹצֵא לַחָפְשִׁי אֶת
גִּבּוֹרִי וּבֹא עִמִּי אֶל מַלְכִּי, כְּשֶׁאַתָּה כָבוּל
בְּשַׁרְשְׁרָאוֹת, שֶׁאֶסְלַח לְךָ וַאֲשִׂימְךָ שֵׁיךְ בְּאַרְצֵנוּ,
וְתֹאכַל בָּהּ פְּרוּסַת לֶחֶם”. כְּשֶׁשָּׁמַע גַרִיבּ מִפִּיו דְּבָרִים
אֵלֶּה, צָחַק עַד שֶׁנָּפַל עַל גַּבּוֹ וְאָמַר: “הוֹי כֶּלֶב מְטֹרָף
וּזְאֵב בּוֹ גָרָב, עוֹד תִּרְאֶה, מִי יַחֲזֹר עָלָיו הַגַּלְגַּל”.
קָרָא לְסַהִים וְאָמַר לוֹ: “הָבֵא אֵלַי אֶת הַשְּׁבוּיִים”. הֵבִיא
אֵלָיו אוֹתָם וְהִתִּיז אֶת רֹאשָׁם. בְּאוֹתָהּ שָׁעָה הִתְנַפֵּל
רַעְד־שָׁאהּ עַל גַרִיבּ הִתְנַפְּלוּת אִישׁ חַיִל בְּתָקְפּוֹ
וְהִתְנַגֵּשׁ עִמּוֹ הִתְנַגְּשׁוּת גִּבּוֹר מַקְשֶׁה־עָרְפּוֹ. וְלֹא
פָסְקוּ מֵרוּץ קָדִימָה וּמִסֶּגֶת וְהִתְנַגֵּשׁ עַד אֲשֶׁר הַחשֶׁךְ
עֲלֵיהֶם הִתְרַגֵּשׁ, וְהִכּוּ בַתֻּפִּים לְהִבָּדֵל.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשִׁשִּׁים וְשְׁלשָׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁהִכּוּ בַתֻּפִּים לְהִבָּדֵל, הִרְפּוּ
שְׁנֵי הַמְּלָכִים זֶה מִזֶּה, וְהָלַךְ כָּל מֶלֶךְ לִמְקוֹמוֹ. בֵּרְכוּ
אוֹתָם לְצֵאתָם בְּשָׁלוֹם. אָמְרוּ הַמֻּסְלְמִים אֶל הַמֶּלֶךְ גַרִיבּ:
“אֵין הוּא מִנְהָגְךָ, הַמֶּלֶךְ לְהַאֲרִיךְ בַּקְּרָב”. אָמַר לָהֶם:
“אֲנָשִׁים, נִלְחַמְתִּי עִם גִּבּוֹרִים וּנְסִיכִים וְלֹא רָאִיתִי
מַכֶּה יָפֶה יוֹתֵר מִגִּבּוֹר זֶה, וְחָפַצְתִּי לִשְׁלֹף עָלָיו חֶרֶב
יֶפֶת וּלְהַכּוֹתוֹ וּלְרוֹצֵץ עַצְמוֹתָיו וּלְכַלּוֹת יָמָיו, וְאוּלָם
הִשְׁהֵיתִי אוֹתוֹ, מְדַמֶּה שֶׁאֶקַּח אוֹתוֹ שָׁבוּי וְיִהְיֶה לוֹ
חֵלֶק בָּאִסְלָאם”.
זֶהוּ מַה שֶּׁהָיָה מֵעִנְיַן גַרִיבּ, וְאוּלָם בַּאֲשֶׁר
לְרַעְד־שָׁאהּ, הִנֵּה נִכְנַס לְאֹהֶל־הַמַּלְכוּת שֶׁלּוֹ וְיָשַׁב עַל
כִּסְאוֹ. נִכְנְסוּ אֵלָיו גְדוֹלֵי־עַמּוֹ וּשְׁאָלוּהוּ בִּדְבַר
אִישׁ־רִיבוֹ. אָמַר לָהֶם: “נִשְׁבָּע אֲנִי בַּאֲמִתּוּת הָאֵשׁ בַּעֲלַת
הַגִּצִּים, שֶׁמִּיָּמַי לֹא רָאִיתִי כְגִבּוֹר זֶה. וּלְמָחָר אֲנִי
לוֹקְחוֹ בַּשֶּׁבִי וּמוֹבִילוֹ מָשְׁפָּל וּבָזוּי”. לָנוּ עַד הַבֹּקֶר,
וְתוֹפְפוּ תֻּפֵּי הַמִּלְחָמָה וְעָמְדוּ הָכֵן לִדְקִירָה וּמַכָּה
וְחָגְרוּ חַרְבוֹתֵיהֶם, וְהֵרִימוּ קוֹל שָׁאוֹן וְרָכְבוּ עַל
הַסּוּסִים הָאַבִּירִים בֶּהָמוֹן, וְיָצְאוּ מִן הָאֹהָלִים וּמִלְּאוּ
אֶת הָאָרֶץ, הֶהָרִים וְהָעֲמָקִים וְהַכִּכָּרִים. וְהָיָה הָרִאשׁוֹן
שֶׁפָּתַח אֶת שַׁעַר־הַמִּלְחָמָה וְהַדְּקִירָה הַפָּרָשׁ הָאַמִּיץ
בָּאֲנָשִׁים וְהַלָּבִיא בַּלְּיָשִׁים הַמֶּלֶךְ גַרִיבּ. הִתְהוֹלֵל
וְהִשְׁתּוֹלֵל וְאָמַר: “כְּלוּם יֵשׁ יוֹצֵא לְדוּ־קְרָב, כְּלוּם יֵשׁ
יֵצֵא נֶגְדִּי, יַרְאֶה פָּנָיו? אַל יֵצֵא אֵלַי הַיּוֹם לֹא מִתְרַשֵּׁל
וְלֹא מוּג־לֵבָב”. לֹא גָמַר אֶת דְּבָרָיו עַד שֶׁיָּצָא נֶגְדּוֹ
רַעְד־שָׁאהּ רוֹכֵב עַל פִּיל, כְּאִלּוּ הָיָה קֻבָּה עֲצוּמָה. וְעַל
גַּב הַפִּיל עֶרֶשׂ חָגוּר בַּחֲגוֹרַת מֶשִׁי. וְרוֹכֵב־הַפִּיל רוֹכֵב
בֵּין אָזְנֵי הַפִּיל וּבְיָדוֹ וָו שֶׁהוּא מַכֶּה בוֹ אֶת הַפִּיל
וּמִתְנוֹדֵד לְיָמִין וְלִשְׂמֹאל. כְּשֶׁקָּרַב הַפִּיל אֶל סוּסוֹ שֶׁל
גַרִיבּ, וְרָאָה הַסּוּס דָּבָר שֶׁלֹּא רָאָהוּ מֵעוֹלָם, נִבְעַת
מִפָּנָיו. יָרַד גַרִיבּ מֵעָלָיו וּמְסָרוֹ לַאלְכַּיְלַגָ’אן וְשָׁלַף
אֶת חַרְבּוֹ אַלְמָאחִק וְנִגַּשׁ כְּלַפֵּי רַעְד־שָׁאהּ הוֹלֵךְ
בְרַגְלָיו עַד שֶׁנִּמְצָא לִפְנֵי הַפִּיל. וְהָיָה רַעְד־שָׁאהּ נוֹהֵג,
כְּשֶׁהָיָה רוֹאֶה עַצְמוֹ מְנֻצָּח עַל־יְדֵי גִּבּוֹר מִן
הַגִּבּוֹרִים, לִרְכֹּב בְּעֶרֶשׂ הַפִּיל, וְלוֹקֵחַ עִמּוֹ מַשֶּׁהוּ,
פְּלָצוּר שְׁמוֹ, שֶׁהָיָה כְמַרְאֵה הָרֶשֶׁת, רָחָב מִלְּמַטָּה וְצַר
מִלְּמַעְלָה וּבְשׁוּלָיו טַבַּעַת וּבְתוֹכָהּ תִקְוַת־חוּט שֶׁל מֶשִׁי
וְצָד אֶת הַפָּרָשׁ וְאֶת הַסּוּס, כְּשֶׁהוּא שָׂם אֶת הָרֶשֶׁת
עֲלֵיהֶם, וּמוֹשֵׁךְ בְּתִקְוַת־הַחוּט, וּמוֹרִיד מֵעַל הַסּוּס אֶת
רוֹכְבוֹ וְלוֹקְחוֹ בַשֶּׁבִי. וּכְבָר הִדְבִּיר תַּחְתָּיו אֶת
הַפָּרָשִׁים בְּדֶרֶךְ זוֹ. כְּשֶׁקָּרַב גַרִיבּ, הֵרִים יָדוֹ עִם
הַפְּלָצוּר וּפָרַשׁ אוֹתוֹ עַל גַרִיבּ. הִתְפַּשֵּׁט עָלָיו וּמָשַׁךְ
אוֹתוֹ, וְנִמְצָא אֶצְלוֹ עַל גַּב הַפִּיל. קָרָא לַפִּיל לַחֲזֹר אֶל
צְבָאוֹ. אַךְ אַלְכַּיְלַגָ’אן וַאלְקֻרָגַ’אן לֹא הָיוּ עוֹזְבִים אֶת
גַרִיבּ. וּכֶשְׁרָאוּ מַה שֶּׁחָל בִידִידָם, הֶחֱזִיקוּ בַפִּיל,
וְאוּלָם גַרִיבּ הִנֵּה קָרַע אֶת הַפְּלָצוּר. וְהִתְנַפְּלוּ
אַלְכַּיְלָגָ’אן וַאלְקֻרָגָ’אן עַל רַעְד־שָׁאהּ, וְכָפְתוּ אוֹתוֹ
וְהוֹבִילוּ אוֹתוֹ בְחֶבֶל שֶׁל לִיף. הִתְנַפְּלוּ הָאֲנָשִׁים אֵלֶּה
עַל אֵלֶּה כְּאִלּוּ הָיוּ שְׁנֵי יַמִּים הַמַּכִּים זֶה אֶת זֶה אוֹ
שְׁנֵי הָרִים הַמִּתְנַגְּשִׁים וְהֶאָבָק עָלָה עַד עַנְנֵי־שָׁמַיִם,
וְרָאוּ שְׁנֵי הַצְּבָאוֹת אֶת הָעִוָּרוֹן עַיִן בְּעַיִן, וְחָזְקָה
הַמִּלְחָמָה וְזָרְמוּ הַדָּמִים. לֹא פָסְקוּ מִמִּלְחָמָה קָשָׁה
וּמַכּוֹת נֶאֱמָנוֹת עַד שֶׁפָּנָה הַיּוֹם וְעָבַר, וּבָא הַלַּיְלָה
וְנִתְעַכָּר. הִכּוּ הַתֻּפִּים לְהִבָּדֵל, וְנִבְדְּלוּ זֶה מִזֶּה.
נִמְצָא שֶׁמִּן הַמֻּסְלְמִים שֶׁהָיוּ בַמִּלְחָמָה בְּאוֹתוֹ הַיּוֹם,
נֶהֱרַג עַם רַב וְנִפְצְעוּ רֻבָּם, וְהָיָה זֶה עַל־יְדֵי רוֹכְבֵי
הַפִּילִים וְהַגִ’ירַפוֹת. הָיָה הַדָּבָר קָשֶׁה בְעֵינֵי גַרִיבּ.
צִוָּה לְרַפֵּא אֶת הַפְּצוּעִים, וּפָנָה אֶל גְּדוֹלֵי־חֲבוּרָתוֹ
וְאָמַר: “מָה אִתְּכֶם מִן הָעֵצָה?” אָמְרוּ: “הַמֶּלֶךְ, לֹא הִזִּיקוּ
לָנוּ אֶלָּא הַפִּילִים וְהַגִ’ירָפוֹת, וְאִלּוּ יָצָאנוּ בְשָׁלוֹם
מֵהֶם הָיִינוּ מְנַצְּחִים אוֹתָם”. אָמְרוּ אַלְכַּיְלַגָ’אן
וַאלְקֻרַגָ’אן: “אָנוּ הַשְּׁנַיִם נִשְׁלֹף אֶת חַרְבוֹתֵינוּ וְנִפֹּל
עֲלֵיהֶם וְנַהֲרֹג אֶת רֻבָּם”. נִגַּשׁ אִישׁ מִתּוֹשָׁבֵי עֹמָאן,
וְהָיָה אִישׁ עֲצָתוֹ שֶׁל אַלגַ’לַנְד, וְאָמַר: “אָנֹכִי אֶעֱרֹב אֶת
הַצָּבָא הַזֶּה, אִם תֵּלֵךְ בַּעֲצָתִי וְתִשְׁמַע לִדְבָרַי”. פָּנָה
גַרִיבּ אֶל הַמְפַקְּדִים וְאָמַר לָהֶם: “כָּל מַה שֶּׁיֹּאמַר לָכֶם
אֳמָן זֶה, שִׁמְעוּ לְקוֹלוֹ”. אָמְרוּ לוֹ: “שָׁמַעְנוּ וְכִפְקֻדָּתְךָ
נַעֲשֶׂה”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וְאַרְבָּעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁאָמַר גַרִיבּ לַמְּפַקְּדִים: “כָּל מַה
שֶּׁיֹּאמַר לָכֶם אֳמָן זֶה, שִׁמְעוּ לְקוֹלוֹ”, אָמְרוּ: “שָׁמַעְנוּ
וְכִפְקֻדָּתְךָ נַעֲשֶׂה”. בָּחַר אוֹתוֹ הָאִישׁ עֲשָׂרָה מְפַקְּדִים
וְאָמַר: “מַה יֵּשׁ תַּחַת יֶדְכֶם מִן הַגִּבּוֹרִים?” אָמְרוּ לוֹ:
“עֲשֶׂרֶת אֲלָפִים גִּבּוֹר”. לָקַח אוֹתָם וְנִכְנַס לְבֵית־הַנֶּשֶׁק
וְנָתַן לַחֲמֵשֶׁת אֲלָפִים מֵהֵם רוֹבִים, וְלִמְּדָם כֵּיצַד לִירוֹת
בָּהֶם. כְּשֶׁהוֹפִיעַ הַשַּׁחַר הִצְטַיְּדוּ הַכּוֹפְרִים. נִגְּשׁוּ
הַפִּילִים וְהַגִ’ירַפוֹת, כְּשֶׁאַנְשֵׁיהֶם נוֹשְׂאִים אֶת נִשְׁקָם
הַשָּׁלֵם. נִגְּשׁוּ הַחַיּוֹת עִם גִּבּוֹרֵיהֶם הוֹלְכוֹת לִפְנֵי
הַצָּבָא. וְרָכְבוּ גַרִיבּ וְגִבּוֹרָיו וְעָמְדוּ בְמַעַרְכוֹתֵיהֶם.
תּוֹפְפוּ הַתֻּפִּים, וְנִגְּשׁוּ הָאֲצִילִים וְקָרְבוּ חַיּוֹת־הַפֶּרֶא
וְהַפִּילִים. קָרָא הָאִישׁ מֵעֹמָאן לַיּוֹרִים, וְנִתְעַסְּקוּ
בַחִצִּים וּבָרוֹבִים. יָצְאוּ הַחִצִּים וְכַדּוּרֵי הָעוֹפֶרֶת
וְנִכְנְסוּ לְתוֹךְ צַלְעוֹת חַיּוֹת־הַבָּר. צָעֲקוּ הַחַיּוֹת וּפָנוּ
נֶגֶד הַגִּבּוֹרִים וְהָאֲנָשִׁים וְרָמְסוּ אוֹתָם בְּרַגְלֵיהֶם.
הִתְנַפְּלוּ הַמֻּסְלְמִים עַל הַכּוֹפְרִים וְהִקִּיפוּ אוֹתָם מִן
הַיָּמִין עַד לַשְּׁמֹאל, כְּשֶׁהַפִּילִים רוֹמְסִים אוֹתָם, וֶהֱפִיצוּם
בַּמִּדְבָּרוֹת וּבַעֲרָבוֹת. וְרָדְפוּ אַחֲרֵיהֶם בַּחֲרָבוֹת
הַחַדּוֹת. וְלֹא יָצְאוּ בְשָׁלוֹם מִן הַפִּילִים וְהַגִ’ירַפוֹת אֶלָּא
מְעָט מֵהֶם. חָזְרוּ הַמֶּלֶךְ גַרִיבּ וְהַמֻּסְלְמִים שְׂמֵחִים
בַּנִּצָּחוֹן. וּבַבֹּקֶר חִלְּקוּ אֶת הַשָּׁלָל וְשָׁבְתוּ חֲמִשָּׁה
יָמִים, יָשַׁב הַמֶּלֶךְ גַרִיבּ עַל כִּסֵּא הַמַּמְלָכָה וּבִקֵּשׁ
לְהָבִיא לְפָנָיו אֶת אָחִיו עַגִ’יבּ וְאָמַר לוֹ: “כֶּלֶב, מַה לְּךָ
שָׁאַתָּה מְאַסֵּף אֶת הַמְּלָכִים עָלֵינוּ, בְּעוֹד שֶׁהַכֹּל יָכֹל
יַגְבִּירֵנִי עָלֶיךָ. קַבֵּל אֶת דַּת־הָאִסְלָאם, כְּדֵי שֶׁתֵּצֵא
בְשָׁלוֹם, וְאֶמְחֹל לְךָ נִקְמַת אָבִי וְאִמִּי בִּגְלַל זֶה, וְאָשִׂים
אוֹתְךָ מֶלֶךְ כְּמוֹ שֶׁהָיִיתָ וְאֶהְיֶה אֲנִי תַחַת יָדְךָ”
כְּשֶׁשָּׁמַע עַגִ’יבּ אֶת דִּבְרֵי גַרִיבּ אָמַר לוֹ: “אֵינִי עוֹזֵב
אֶת דָּתִי”. שָׂם אוֹתוֹ בְּכַבְלֵי בַּרְזֶל וְהִפְקִיד עָלָיו מֵאָה
עֶבֶד חֲזָקִים. פָּנָה אֶל רַעְד־שָׁאהּ וְאָמַר לוֹ: “מַה תֹּאמַר אַתָּה
לְדַת הָאִסְלָאם?” אָמַר לוֹ: “אֲנִי נִכְנָס בְּדַתְכֶם, שֶׁאִלּוּ לֹא
הָיְתָה דַת אֲמִתִּית וְנָאָה לֹא הֱיִיתֶם גּוֹבְרִים עָלֵינוּ. הוֹשֵׁט
אֶת יָדְךָ וַאֲנִי מֵעִיד, שֶׁאֵין אֱלוֹהַּ אֶלָּא אַללָּהּ
וְשֶׁיְּדִיד־יָהּ אַבְרָהָם שְׁלִיחַ אַללָּהּ”. שָׂמַח גַרִיבּ עַל
שֶׁהִתְאַסְלֵם וְאָמַר לוֹ: “כְּלוּם נָכוֹנָה בְלִבְּךָ מְתִיקוּת
הָאֱמוּנָה?” אָמַר לוֹ: “כֵּן, אֲדוֹנִי”. אָמַר לוֹ גַרִיבּ:
“רַעְד־שָׁאהּ, כְּלוּם תֵּלֵךְ אֶל אַרְצְךָ וּמַלְכוּתְךָ?” אָמַר לוֹ:
“הַמֶּלֶךְ, אָבִי יַהַרְגֵנִי עַל שֶׁיָּצָאתִי מִדָּתוֹ”. אָמַר לוֹ
גַרִיבּ: “אֲנִי הוֹלֵךְ עִמְּךָ וּמַמְלִיךְ אוֹתְךָ עַל הָאָרֶץ, עַד
כְּדֵי כָּךְ שֶׁיָּסוּרוּ לְמִשְׁמַעְתְּךָ הָאָרֶץ וּבְנֵי־הָאָדָם
בְּעֶזְרַת אֱלֹהִים הַנָּדִיב וְהַמֵּיטִיב”. נָשַׁק אֶת יָדוֹ וְרַגְלוֹ.
אַחַר־כָּךְ הֵיטִיב לְבַעַל הָעֵצָה, שֶׁהָיָה הַסִּבָּה לַהֲדָפַת
הָאוֹיֵב, וְנָתַן לוֹ מָמוֹן הַרְבֵּה. פָּנָה אֶל אַלְכַּיְלַגָ’אן
וַאלְקֻרַגָ’אן וְאָמַר לָהֶם: “בְּנֵי־מִשְׁפַּחַת הָרוּחוֹת”, אָמְרוּ
לוֹ: “הִנֵּנוּ”. אָמַר לָהֶם: “רְצוֹנִי שֶׁתִּשְּׂאוּ אוֹתִי לְאֶרֶץ
הֹדּוּ”. אָמְרוּ לוֹ: “שָׁמַעְנוּ וּכְמִצְוָתְךָ נַעֲשֶׂה”. לָקַח עִמּוֹ
אֶת אַלְגַ’מַרְקָאן וְאֶת סַעְדָּאן, וְנָשָׂא אוֹתָם אַלְקֻרַגָ’אן,
וְנָשָׂא אַלְכַּיְלַגָ’אן אֶת גַרִיבּ וְאֶת רַעְד־שָׁאהּ וְשָׂמוּ
פְנֵיהֶם לְאֶרֶץ הֹדּוּ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁשְּׁנֵי הַמָּארִדִים שָׂמוּ אֶת פְּנֵיהֶם לְאֶרֶץ הֹדּוּ
אַחֲרֵי שֶׁטָּעֲנוּ עַל גַּבָּם אֶת הַמֶּלֶךְ גַרִיבּ וְאֶת
אַלְגַ’מַרְקָאן וְאֶת סַעְדָּאן הַגוּל וְאֶת רַעְד־שָׁאהּ. וְהָיְתָה
הַיְצִיאָה לַדֶּרֶךְ בִּשְׁעַת שְׁקִיעַת הַחַמָּה, וְלֹא הִגִּיעַ סוֹף
הַלַּיְלָה, אֶלָּא כְשֶׁהֵם בְּכַּשְׁמִיר. הוֹרִידוּ אוֹתָם בָּאַרְמוֹן.
נִכְנְסוּ בְדֶרֶךְ מַדְרֵגוֹת הָאַרְמוֹן, וּכְבָר הִגִּיעָה
לְטַרְכַּנָאן מִפִּי הַנִּמְלָטִים הַשְּׁמוּעָה בִּדְבַר מַה שֶּׁאֵרַע
לִבְנוֹ וְלִצְבָאוֹ, וְשֶׁהֵם בִּדְאָגָה גְדוֹלָה, וְשֶׁבְּנוֹ אֵינוֹ
יָשֵׁן וְאֵין דָּבָר עָרֵב לוֹ. הָיָה מְהַרְהֵר בְּעִנְיָנוֹ וּמַה
שֶּׁאֵרַע לוֹ, וְהִנֵּה הַחֲבוּרָה נִכְנֶסֶת אֵלָיו. כְּשֶׁרָאָה
הַמֶּלֶךְ אֶת בְּנוֹ רַעְד־שָׁאהּ וְאֶת אֵלֶּה שֶׁעִמּוֹ, נִבְעַת
וְנָפְלָה עָלָיו אֵימָה מִן הַמָּארִדִים, פָּנָה אֵלָיו רַעְד־שָׁאהּ
וְאָמַר לוֹ: “עַד מָתַי, בּוֹגֵד, עוֹבֵד הָאֵשׁ? אוֹי לְךָ, עֲזֹב אֶת
עֲבוֹדַת הָאֵשׁ וַעֲבֹד אֶת הַמֶּלֶךְ הַגִּבּוֹר בּוֹרֵא הַלַּיְלָה
וְהַיּוֹם אֲשֶׁר לֹא יַשִּׂיגוּהוּ הַמֶּבָּטִים?” כְּשֶׁשָּׁמַע אָבִיו
אֶת הַדְּבָרִים הָאֵלֶּה, הָיְתָה עִמּוֹ אַלָּה שֶׁל בַּרְזֶל, וְהֵטִיל
אוֹתָהּ עָלָיו. הֶחֱטִיאָה לִפְגֹּעַ בּוֹ וְנָפְלָה לְיַד עַמּוּד
הָאַרְמוֹן, וְנֶהֶרְסוּ שָׁלשׁ אֲבָנִים. אָמַר לוֹ: “כֶּלֶב,
הִשְׁמַדְתָּ אֶת הַצָּבָא וְהִנַּחְתָּ אֶת דָּתְךָ וּבָאתָ לְהוֹצִיאֵנִי
מִדָּתִי?” נִגַּשׁ אֵלָיו גַרִיבּ וְהִכָּהוּ בְאֶגְרוֹפוֹ עַל צַוָּארוֹ
וְהִפִּיל אוֹתוֹ. כָּבְלוּ אוֹתוֹ אַלְכַּיְלַגָ’אן וַאלְקֻרַגָ’אן יָפֶה
יָפֶה וּבָרְחוּ כָל הַנָּשִׁים כֻלָּן. יָשַׁב עַל כִּסֵּא מַלְכוּתוֹ
וְאָמַר לְרַעְד־שָׁאהּ: “שְׁפֹט אַתָּה אֶת מִשְׁפַּט אָבִיךָ”. פָּנָה
אֵלָיו וְאָמַר לוֹ: “הוֹי זָקֵן תּוֹעֶה, הִתְאַסְלֵם לְמַעַן תֵּצֵא
בְשָׁלוֹם מֵאֵשׁ גֵּיהִנֹּם וּמִכַּעֲסוֹ שֶׁל הַמֶּלֶךְ הַגִּבּוֹר”.
אָמַר טַרְכַּנָאן: “לֹא אָמוּת אֶלָּא בְדָתִי”. בְּאוֹתָהּ שָׁעָה שָׁלַף
גַרִיבּ אֶת חַרְבּוֹ אַלְמָאחִק וְהִכָּה אוֹתוֹ בוֹ, וְנָפַל לָאָרֶץ
שָׁסוּעַ לִשְׁנַיִם, וּמִהֵר אֱלֹהִים לְהוֹרִיד נִשְׁמָתוֹ לְתוֹךְ
גֵּיהִנֹּם, וְרַע הוּא הַמָּקוֹם. צִוָּה לִתְלוֹת אוֹתוֹ עַל שַׁעַר
הָאַרְמוֹן, וְתָלוּ אוֹתוֹ שֶׁסַע לִימִין וְשֶׁסַע לִשְׂמֹאל. לָנוּ עַד
אוֹר הַיּוֹם. צִוָּה גַרִיבּ אֶת רַעְד־שָׁאהּ לִלְבּשׁ אֶת בֶּגֶד
הַמַּלְכוּת, לָבַשׁ וְיָשַׁב עַל כִּסֵּא־מַלְכוּת אָבִיו וְיָשַׁב
גַרִיבּ לִימִינוֹ, וְעָמְדוּ אַלְכַּיְלַגָ’אן וַאלְקֻרַגָ’אן
וַאלְגַ’מַרְקָאן וְסַעְדָּאן הַגוּל מִיָּמִין וּמִשְּׂמֹאל. אָמַר לָהֶם
גַרִיבּ: ""כָּל מִי שֶׁיִּכָּנֵס מִן הַמְּלָכִים, אִסְרוּ אוֹתוֹ. וְאַל
תִּתְּנוּ לְשׁוּם מְפַקֵּד לְהִמָּלֵט מִידֵיכֶם. אָמְרוּ לוֹ:
“שָׁמַעְנוּ וּכְמִצְוָתְךָ נַעֲשֶׂה”. עָלוּ הַמְפַקְּדִים וְשָׂמוּ
פְנֵיהֶם אֶל אַרְמוֹן הַמֶּלֶךְ לְשֵׁם שֵׁרוּת. וְהָרִאשׁוֹן שֶׁעָלָה
הָיָה הַמְפַקֵּד הַגָּדוֹל. רָאָה אֶת הַמֶּלֶךְ טַרְכַּנָאן תָּלוּי
שְׁנֵי שְׁסָעִים. נִדְהַם וְנָבוֹךְ וְהֻכָּה בְסַנְוֵרִים. זִנֵּק עָלָיו
אַלְכַּיְלַגָ’אן וּמְשָׁכוֹ בְצַוְּארוֹנוֹ וֶהֱטִילוֹ וּכְפָתוֹ46. מְשָׁכוֹ אֶל
תּוֹךְ הָאַרְמוֹן פְּנִימָה וְקָשַׁר אוֹתוֹ וּגְרָרוֹ. לֹא עָלְתָה
הַשֶּׁמֶשׁ עַד שֶׁאָסַר שְׁלשׁ מֵאוֹת וַחֲמִשִּׁים מְפַקֵּד, וְהֶעֱמִיד
אוֹתָם לִפְנֵי גַרִיבּ. אָמַר לָהֶם: “אֲנָשִׁים, כְּלוּם רְאִיתֶם אֶת
מַלְכְּכֶם כְּשֶׁהוּא תָלוּי עַל שַׁעַר הָאַרְמוֹן?” אָמְרוּ לוֹ: “מִי
עָשָׂה בוֹ מַעֲשֶׂה זֶה?” אָמַר לָהֶם גַרִיבּ: “אֲנִי עָשִׂיתִי בוֹ זֹאת
בְּעֶזְרַת אֱלֹהִים יִתְעַלֶּה, וּמִי שֶׁיַּמְרֶה אֶת פִּי אֲנִי עוֹשֶׂה
בוֹ כָזֹאת”. אָמְרוּ לוֹ: “מָה אַתָּה דוֹרֵשׁ מֵאִתָּנוּ?” אָמַר לָהֶם:
“אֲנִי גַרִיבּ מֶלֶךְ עִרָאק. אֲנִי הוּא שֶׁהִשְׁמַדְתִּי אֶת
גִּבּוֹרֵיכֶם. וַהֲרֵי רַעְד־שָׁאהּ נִכְנַס בְּדַת הָאִסְלָאם וְנַעֲשָׂה
מֶלֶךְ עָצוּם וּמוֹשֵׁל עֲלֵיכֶם. הִתְאַסְלְמוּ לְמַעַן יִהְיֶה שָׁלוֹם
לָכֶם, וְאַל תַּמְרוּ שֶׁלֹּא תִּתְחָרְטוּ”. הִגִּידוּ אֶת מַאֲמַר
הָעֵדוּת וְנִכְתְּבוּ בְתוֹךְ עֲדַת הַמְּאֻשָּׁרִים. אָמַר לָהֶם
גַרִיבּ: “כְּלוּם נָכוֹנָה מְתִיקוּת הָאֱמוּנָה בְּלִבּוֹתֵיכֶם?”
אָמְרוּ לוֹ: “הֵן”. צִוָּה לְהַתִּירָם, וְהִתִּירוּם. נָתַן לָהֶם
בִּגְדֵי־פְאֵר וְאָמַר לָהֶם: ""לְכוּ אֶל אֲנָשֵׁיכֶם וְהַצִּיעוּ
לִפְנֵיהֶם אֶת הָאִסְלָאם. וְכָל מִי שֶׁיִּתְאַסְלֵם הַשְׁאִירוּהוּ
בַחַיִּים וְכָל הַמְסָרֵב הִרְגוּ אוֹתוֹ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁאָמַר הַמֶּלֶךְ גַרִיבּ לִמְפַקְּדֵי
רַעְד־שָׁאהּ: ""לְכוּ אֶל אֲנָשֵׁיכֶם וְהַצִּיעוּ לִפְנֵיהֶם אֶת
הָאִסְלָאם. וְכָל מִי שֶׁיִּתְאַסְלֵם הַשְׁאִירוּהוּ בַחַיִּים, וְכָל
הַמְסָרֵב הִרְגוּ אוֹתוֹ. הָלְכוּ וְאָסְפוּ אֶת אַנְשֵׁיהֶם שֶׁתַּחַת
יָדָם וְהָיוּ שַׁלִּיטִים עֲלֵיהֶם וְהוֹדִיעוּ לָהֶם מַה שֶּׁהָיָה,
וְהִצִּיעוּ לִפְנֵיהֶם אֶת הָאִסְלָאם, וְהִתְאַסְלְמוּ מִלְּבַד
מְעַטִּים, וְהָרְגוּ אוֹתָם. הוֹדִיעוּ אֶת הַדָּבָר לְגַרִיבּ. הוֹדָה
לֵאלֹהִים יִתְעַלֶּה וְהִלֵּל אוֹתוֹ וְאָמַר: “הַתְהִלָּה לֵאלֹהִים
שֶׁהֵקֵל עָלֵינוּ מִבְּלִי מִלְחָמָה”. עָמַד גַרִיבּ בְּכַּשְׁמִיר שֶׁל
הֹדּוּ אַרְבָּעִים יוֹם, עַד שֶׁסִּדֵּר אֶת הָאָרֶץ וְהֶחֱרִיב אֶת
בָּתֵּי־עֲבוֹדַת הָאֵשׁ וּמְקוֹמוֹתֵיהֶם, וּבָנָה בִמְקוֹמָם מִסְגָּדִים
וּבָתֵּי־תְּפִלָּה לְצִבּוּר. וּכְבָר אָרַז רַעְד־שָׁאהּ מִן
הַמַּתָּנוֹת וּסְגֻלּוֹת־הַחֶמְדָּה מַשֶּׁהוּ רָב אֲשֶׁר לֹא יְתֹאַר
וְשָׁלַח אוֹתוֹ בִּסְפִינוֹת. אַחַר־כָּךְ רָכַב גַרִיבּ עַל גַּבּוֹ שֶׁל
אַלְכַּיְלַגַ’אן וְרָכְבוּ סַעְדָּאן וַאלְגַ’מַרְקָאן עַל גַּבּוֹ שֶׁל
אַלְקֻרַגָ’אן אַחֲרֵי שֶׁנִּפְרְדוּ זֶה מִזֶּה, וְנָסְעוּ עַד סוֹף
הַלַּיְלָה. וְלֹא הִזְהִיר הַשַּׁחַר אֶלָּא כְשֶׁהֵם בִּמְדִינַת עֹמָאן.
פָּגְשׁוּ אוֹתָם אַנְשֵׁיהֶם וְנָתְנוּ לָהֶם שָׁלוֹם וְשָׂמְחוּ בָהֶם.
כְּשֶׁהִגִּיעַ גַרִיבּ לְשַׁעַר אַלְכּוּפָה צִוָּה לְהָבִיא לְפָנָיו אֶת
אָחִיו עַגִ’יבּ, וֶהֱבִיאוּהוּ. צִוָּה לְצָלְבוֹ. הֵכִין לוֹ סַהִים
וָוִים שֶׁל בַּרְזֶל וְשָׂם אוֹתָם בְּעוֹרְקָיו, וְתָלוּ אוֹתוֹ עַל
שַׁעַר אַלְכּוּפָה. צִוָּה לִירוֹת בּוֹ חִצִּים וְיָרוּ בוֹ עַד
שֶׁנַּעֲשָׂה כַקִּפֹּד. נִכְנַס אֶל אַלְכּוּפָה וְנִכְנַס אֶל אַרְמוֹנוֹ
וְיָשַׁב עַל כִּסֵּא מַלְכוּתוֹ. וְשָׁפַט בְּאוֹתוֹ יוֹם עַד שֶׁפָּנָה
הַיּוֹם. נִכְנַס אֶל הַרְמוֹנוֹ. קָמָה לִקְרָאתוֹ כַּוְכַּבֻּ אלצַּבָּאח
וְחִבְּקָה אוֹתוֹ. וּכְמוֹ כֵן בֵּרְכוּ אוֹתוֹ הַנְּעָרוֹת לְבוֹאוֹ
בְשָׁלוֹם. עָמַד אֵצֶל כַּוְכַּבֻּ אלצַּבָּאח אוֹתוֹ יוֹם וְאוֹתוֹ
לַיְלָה. כְּשֶׁהֵאִיר הַבֹּקֶר קָם וְהִתְרַחֵץ וְהִתְפַּלֵּל
תְּפִלַּת־הַבֹּקֶר, וְיָשַׁב עַל כִּסֵּא מַלְכוּתוֹ, וְהִתְחִיל לַעֲסֹק
בַּחֲתוּנַת מַהְדִיָּה. זָבַח שְׁלשֶׁת אֲלָפִים רֹאשׁ מִן הַצֹּאן
וְאַלְפַּיִם מִן הַבָּקָר וְאֶלֶף מִן הָעִזִּים וַחֲמֵשׁ־מֵאוֹת מִן
הַגְּמַלִּים וְאַרְבַּעַת אֲלָפִים מִן הַתַּרְנְגוֹלוֹת וּמִן
הָאַוָּזִים הַרְבֵּה, וּמִן הַסּוּסִים חֲמֵשׁ־מֵאוֹת. וְהָיְתָה אוֹתָהּ
חֲתוּנָה שֶׁלֹּא נֶעֶשְׂתָה כָמוֹהָ בָאִסְלָאם בְּאוֹתוֹ זְמָן. בָּא
גַרִיבּ אֶל מַהְדִיָּה וְיָשַׁב בַּאלְכּוּפָה עֲשָׂרָה יָמִים. צִוָּה
אֶת דּוֹדוֹ, אֲחִי־אָבִיו, לִנְהֹג בְּישֶׁר עִם הַנְּתִינִים, וְנָסַע
עִם נְשׁוֹתָיו וְגִבּוֹרָיו עַד שֶׁהִגִּיעַ אֶל סְפִינוֹת הַמַּתָּנוֹת
וּסְגֻלּוֹת־הַחֶמְדָּה וְחִלֵּק אוֹתָן כָּל מַה שֶׁבְּתוֹכָן,
וְנִתְעַשְּׁרוּ הַגִּבּוֹרִים בְּהוֹן. לֹא פָסְקוּ לִנְסֹעַ עַד
שֶׁהִגִּיעוּ אֶל מְדִינַת בָּבֶל. נָתַן לְאָחִיו סַהִים אַללֵּיל בֶּגֶד
פְּאֵר וְשָׂם אוֹתוֹ לְשֻׂלְטָאן בָּהּ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁנָּתַן גַרִיבּ בֶּגֶד־פְּאֵר לְאָחִיו סַהִים
וְשָׂם אוֹתוֹ לְשֻׂלְטָאן, שָׁהָה אֶצְלוֹ עֲשָׂרָה יָמִים וְנָסַע. לֹא
פָסְקוּ מִנְּסֹעַ עַד שֶׁהִגִּיעוּ לְמִבְצַר סַעְדָּאן הַגוּל וְנָחוּ
חֲמִשָּׁה יָמִים. אָמַר לָהֶם גַרִיבּ לַאלְכַּיְלַגָ’אן וַאלְקֻרַגָ’אן:
“עִבְרוּ אֶל אִסְבָּאנִיר אַלְמַדָאאִן וְהִכָּנְסוּ אֶל אַרְמוֹן מֶלֶךְ
פָּרַס וְהָשִׁיבוּ לִי דָּבָר עַל אֹדוֹת פַכְ’ר־תָּאג'. וְהָבִיאוּ אֵלַי
אִישׁ מִקְּרוֹבֵי הַמֶּלֶךְ שֶׁיּוֹדִיעֵנִי מַה שֶׁקָּרָה”. אָמְרוּ לוֹ:
שָׁמַעְנוּ וְכִפְקֻדָּתְךָ נַעֲשֶׂה"". נָסְעוּ אֶל אִסְבָּאנִיר
אַלְמַדָאאִן. וּבִזְמַן שֶׁהָיוּ נוֹסְעִים בֵּין הַשָּׁמַיִם וּבֵין
הָאָרֶץ, וְהִנֵּה לִפְנֵיהֶם צָבָא עָצוּם כַּיָּם הַגּוֹעֵשׁ. אָמַר
אַלְכַּיְלַגָ’אן לַאלְקֻרַגָ’אן: “נֵרֵד וְנַחֲקֹר דְּבַר צָבָא זֶה”.
יָרְדוּ וְהִתְהַלְּכוּ בֵין הַצָּבָא, וּמָצְאוּ אוֹתָם פַּרְסִים.
שָׁאֲלוּ אֲחָדִים מִן הָאֲנָשִׁים: “מִי הוּא הַצָּבָא הַזֶּה, וּלְאָן
הוּא נוֹסֵעַ?” אָמְרוּ לָהֶם: “אֶל גַרִיבּ לַהֲרֹג אוֹתוֹ וְלַהֲרֹג אֶת
כָּל מִי שֶׁעִמּוֹ”. כְּשֶׁשָּׁמְעוּ דְּבָרִים אֵלֶּה, שָׂמוּ פְנֵיהֶם
אֶל אֹהֶל הַמַּלְכוּת שֶׁל הַנָּסִיךְ הַמְפַקֵּד עֲלֵיהֶם, וְהָיָה
שְׁמוֹ רֻסְתָּם. הִמְתִּינוּ עַד שֶׁיָּשְׁנוּ הַפַּרְסִים עַל
מִשְׁכְּבוֹתֵיהֶם וְיָשֵׁן רֻסְתָּם עַל יְצוּעוֹ, וְנָשְׂאוּ אוֹתוֹ
בִּיצּוּעוֹ וְעָבְרוּ אֶל הַמִּבְצָר. וְלֹא הִגִּיעַ חֲצוֹת הַלַּיְלָה,
וּכְבָר הֵם בְּמַחֲנֵה הַמֶּלֶךְ גַרִיבּ. בְּאוֹתָהּ שָׁעָה נִגְשׁוּ אֶל
פֶּתַח אֹהֶל־הַמַּלְכוּת, וְאָמְרוּ: “בִּרְשׁוּת”. כְּשֶׁשָּׁמַע גַרִיבּ
דְּבָרִים אֵלֶּה, יָשַׁב וְאָמַר: “הִכָּנְסוּ”. נִכְנְסוּ עִם אוֹתוֹ
יָצוּעַ, וְרֻסְתָּם שׁוֹכֵב עָלָיו. אָמַר לָהֶם גַרִיבּ: “מִי הוּא זֶה?”
אָמְרוּ לוֹ: “מֶלֶךְ הוּא זֶה מִמַּלְכֵי פָּרַס וְעִמּוֹ צָבָא עָצוּם,
וּכְבָר בָּא מְבַקֵּשׁ לַהֲרֹג אוֹתְךָ וְאֶת אֲנָשֶׁיךָ. וַהֲרֵי
הֵבֵאנוּ אוֹתוֹ שֶׁיּוֹדִיעַ אוֹתְךָ מַה שָּׁאַתָּה מְבַקֵּשׁ”. אָמַר
גַרִיבּ: “הָבִיאוּ אֵלַי מֵאָה גִּבּוֹרִים”. הֵבִיאוּ אוֹתָם אֵלָיו.
אָמַר לָהֶם: “שִׁלְפוּ חַרְבוֹתֵיכֶם וְהִתְיַצְּבוּ לִמְרַאֲשׁוֹתֵי
פַרְסִי זֶה”. עָשׂוּ מַה שֶׁצִּוָּה אוֹתָם, וְעוֹרְרוּ אוֹתוֹ. פָּקַח
אֶת עֵינָיו וּמָצָא עַל רֹאשׁוֹ כִּפָּה שֶׁל חֲרָבוֹת. עָצַם אֶת עֵינָיו
וְאָמַר: “מַה הוּא הַחֲלוֹם הַמְכֹעָר הַזֶּה?” עָקַץ אוֹתוֹ
אַלְכַּיְלַגָ’אן בְחֹד הַחֶרֶב, וְיָשַׁב. אָמַר לוֹ רֻסְתָּם: “הֵיכָן
אֲנִי?” אָמַר לוֹ: “אַתָּה נִמְצָא לִפְנֵי הַמֶּלֶךְ גַרִיבּ חֲתַן
מֶלֶךְ פָּרַס. וּמַה שְּׁמֶךָ? וּלְאָן אַתָּה הוֹלֵךְ?” כְּשֶׁשָּׁמַע
אֶת שֵׁם גַרִיבּ הִרְהֵר וְאָמַר: “כְּלוּם יָשֵׁן אֲנִי?” הִכָּה אוֹתוֹ
סַהִים וְאָמַר לוֹ: “מִשּׁוּם מַה אֵין אַתָּה מֵשִׁיב תְּשׁוּבָה?”
הֵרִים רֹאשׁוֹ וְאָמַר: “מִי הֵבִיא אוֹתִי מֵאָהֳלִי כְּשֶׁאֲנִי בֵין
אֲנָשַׁי?” אָמַר לוֹ גַרִיבּ: “הֵבִיאוּ אוֹתְךָ שְׁנֵי מָארְדִים
אֵלֶּה”. כְּשֶׁהִסְתַּכֵּל בַּאלְכַּיְלַגָ’אן וַאלְקֻרַגָ’אן,
הִתְלַכְלֵךְ בְּתוֹךְ מִכְנָסָיו. זִנְּקוּ עָלָיו שְׁנֵי הַמָּארִדִים,
וּכְבָר חָשְׂפוּ אֶת מַלְתְּעוֹתֵיהֶם וְשָׁלְפוּ חַרְבוֹתֵיהֶם וְאָמְרוּ
לוֹ: “כְּלוּם לֹא תִגַּשׁ וּתְנַשֵּׁק אֶת הָאָרֶץ לִפְנֵי הַמֶּלֶךְ
גַרִיבּ?” נִבְהַל מִפְּנֵי שְׁנֵי הַמָּארִדִים, וְנִתְבָּרֵר לוֹ שֶׁאֵין
הוּא יָשֵׁן. עָמַד עַל רַגְלָיו וְנָשַׁק אֶת הָאָרֶץ וְאָמַר:
“תְּבָרֶכְךָ הָאֵשׁ, וְיֶאֶרְכוֹ יְמֵי חַיֶּיךָ, הַמֶּלֶךְ”. אָמַר לוֹ
גַרִיבּ: “הוֹי כֶּלֶב שֶׁל הַפַּרְסִים. הָאֵשׁ אֵינָהּ רְאוּיָה
שֶׁיַּעַבְדוּ אוֹתָהּ, שֶׁאֵין הִיא מוֹעִילָה אֶלָּא לְבַשֵּׁל אֹכֶל”.
אָמַר לוֹ: “וּמִי הוּא שֶׁיֵּשׁ לַעֲבֹד אוֹתוֹ?” אָמַר לוֹ גַרִיבּ:
“לַעֲבֹד יֵשׁ אֶת זֶה אֲשֶׁר בְּרָאֲךָ וְצָר צוּרָתְךָ וּבָרָא אֶת
הַשָּׁמַיִם וְאֶת הָאָרֶץ”. אָמַר הַפַּרְסִי: “וּמַה הוּא שֶׁאֹמַר עַד
שֶׁאֶהְיֶה מִמִּפְלֶגֶת אֱלֹהִים זֶה, וְאֶכָּנֵס בְּדַתְכֶם?” אָמַר לוֹ
גַרִיבּ: ""תֹּאמַר: “אֵין אֱלוֹהַּ בִּלְתִּי אַללָּהּ. אַבְרָהָם יְדִיד
אַללָּה”. אָמַר אֶת מַאֲמַר הָעֵדוּת וְנִכְתַּב בֵּין הָאֲנָשִׁים
הַמְאֻשָּׁרִים, וְאָמַר: “דַּע אֲדוֹנִי, שֶׁחוֹתֶנְךָ הַמֶּלֶךְ סַבּוּר
מְבַקֵּשׁ לְהָרְגְךָ. וּכְבָר שְׁלָחַנִי עִם מֵאָה אֶלֶף אִישׁ
וְצִוַּנִי שֶׁלֹּא אַשְׁאִיר מִכֶּם אֶחָד”. כְּשֶׁשָּׁמַע גַרִיבּ אֶת
דְּבָרָיו אָמַר לוֹ: “כְּלוּם זֶהוּ גְמוּלִי שֶׁהִצַּלְתִּי אֶת בִּתּוֹ
מִצָּרָה וּמֵאָסוֹן? וְאוּלָם אֱלֹהִים יְשַׁלֵּם לוֹ כַּאֲשֶׁר צָפַן
בְּלִבּוֹ”. הוֹסִיף וְאָמַר לוֹ: “מַה שְּׁמֶךָ?” אָמַר לוֹ: “רֻסְתָּם
מְפַקֵּד צְבָא סַבּוּר”. אָמַר לוֹ גַרִיבּ: “וּכְמוֹ כֵן מְפַקֵּד
צְבָאִי, אָנִי”. הוֹסִיף עוֹד וְאָמַר לוֹ: “רֻסְתָּם, מַה שְּׁלוֹם
הַנְּסִיכָה פַכְ’ר־תָּאג'?” אָמַר לוֹ: “יְחִי רֹאשְׁךָ, מֶלֶךְ־הַדּוֹר”.
אָמַר לוֹ: “וּמַה סִּבַּת מִיתָתָהּ?” אָמַר לוֹ: “אֲדוֹנִי,
כְּשֶׁנָּסַעְתָּ לְהִלָּחֵם בְּאָחִיךָ, בָּאָה נַעֲרָה לַמֶּלֶךְ סַבּוּר
חוֹתֶנְךָ וְאָמְרָה לוֹ: “נְשִׂיאִי, אַתָּה הוּא שֶׁצִּוִּיתָ אֶת
גַרִיבּ לִישֹׁן אֵצֶל גְבִרְתִּי פַכְ’ר־תָּאג'?” אָמַר לָהּ: “לֹא,
בַּאֲמִתּוּת הָאֵשׁ אֲנִי נִשְׁבָּע”. שָׁלַף חַרְבּוֹ וְנִכְנַס אֵלֶיהָ
וְאָמַר לָהּ: “מְאוּסָה, כֵּיצַד זֶה הִרְשֵׁית לִבְדוּאִי זֶה
שֶׁיִּישַׁן אֶצְלֵךְ, מִבְּלִי שֶׁנָּתַן לָךְ מֹהַר וּמִבְּלִי שֶׁעָשָׂה
חֲתוּנָה?” אָמְרָה לוֹ: “אַבָּא, אַתָּה הוּא שֶׁנָּתַתָּ לוֹ רְשׁוּת
שֶׁיִּישַׁן אֶצְלִי”. אָמַר לָהּ: “כְּלוּם קָרַב אֵלַיִךְ?” שָׁתְקָה
וְהִרְכִּינָה רֹאשָׁהּ לָאָרֶץ. הִזְעִיק אֶת הָאוֹמְנוֹת וְאֶת
הַנְּעָרוֹת וְאָמַר לָהֶן: “כְּפֹתְנָה פְּרוּצָה זוֹ, וּבְדֹקְנָה
אוֹתָהּ”. כְּפָתוּהָ וּבָדְקוּ וְהוֹדִיעוּ לַמֶּלֶךְ. הִתְנַפֵּל עָלֶיהָ
וּבִקֵּשׁ לְהָרְגָהּ. קָמָה אִמָּהּ וְעִכְּבָה עַל יָדוֹ מֵהָרְגָהּ
וְאָמְרָה: “הַמֶּלֶךְ אַל תַּהַרְגֶנָּה, שֶׁלֹּא תִהְיֶה לְשִׁמְצָה.
וְאוּלָם חֲבשׁ אוֹתָהּ בְּתָא עַד שֶׁתָּמוּת”. חָבַשׁ אוֹתָהּ עַד
שֶׁיָּרַד הַלַּיְלָה וְשָׁלַח אוֹתָהּ עִם שְׁנַיִם מִפָּמַלְיָתוֹ
וְאָמַר לָהֶם: “לְכוּ לַמֶּרְחָק אִתָּהּ וְהָטִילוּ אוֹתָהּ לִנְהַר
גִּיחוֹן,47 וְאַל תְּסַפְּרוּ לְאִישׁ”. עָשׂוּ כְפִי שֶׁצִּוָּה
אוֹתָם, וּכְבָר נֶעֱלַם זִכְרָהּ וְעָבַר זְמַנָּהּ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁשָּׁאַל גַרִיבּ אֶת רֻסְתָּם בִּדְבַר
פַכְ’ר־תָּאג', סִפֵּר לוֹ סִפּוּרָהּ, וְהִגִּיד לוֹ שֶׁאָבִיהָ צִוָּה
לְטַבְּעָהּ בַּנָּהָר. כְּשֶׁשָּׁמַע גַרִיבּ אֶת דְּבָרָיו, חָשַׁךְ
עוֹלָם בַּעֲדוֹ, וְהִתְרַגֵּז עַד מְאֹד וְאָמַר: “נִשְׁבָּע אֲנִי
בַאֲמִתּוּת יְדִיד־יָהּ, שֶׁאֲנִי נוֹסֵעַ אֶל כֶּלֶב זֶה וּמַשְׁמִידוֹ
וּמַחֲרִיב מְעוֹנוֹ”. שָׁלַח מִכְתָּבִים אֶל אַלְגַ’מַרְקָאן וְלִנְצִיב
מַיָּאפַרְקִין48 וְלִנְצִיב מַוְצוּל, וּפָנָה אֶל רֻסְתָּם וְאָמַר
לוֹ: “כַּמָּה מִן הַצָּבָא עִמְּךָ?” אָמַר לוֹ: “עִמִּי מֵאָה אֶלֶף
פָּרָשׁ פַּרְסִים”. אָמַר לוֹ: “קַח עִמְּךָ עֲשֶׂרֶת אֲלָפִים וְסַע אֶל
בְּנֵי־עַמְּךָ וְהַטְרֵד אוֹתָם בְּמִלְחָמָה, וַאֲנִי אָבוֹא אַחֲרֶיךָ
בְּעִקְבוֹתֶיךָ”. רָכַב רֻסְתָּם עִם עֲשֶׂרֶת אֲלָפִים מִצְּבָאוֹ
וְנָסַע אֶל בְּנֵי־עַמּוֹ וְאָמַר בְּלִבּוֹ: “עוֹשֶׂה אֲנִי מַעֲשֶׂה,
שֶׁיָּבִיא לִי מְאוֹר פָּנִים אֵצֶל הַמֶּלֶךְ גַרִיבּ”. נָסַע רֻסְתָּם
שִׁבְעָה יָמִים וּכְבָר קָרַב אֶל צְבָא הַפַּרְסִים, וְנִשְׁאַר בֵּינוֹ
וּבֵינֵיהֶם מַסַּע חֲצִי יוֹם. חִלֵּק אֶת צְבָאוֹ לְאַרְבַּע פְּלֻגּוֹת
וְאָמַר לָהֶם: “הַקִּיפוּ אֶת הַצָּבָא מִסָּבִיב לוֹ, וְהַכּוּם לְפִי
חֶרֶב”. אָמְרוּ לוֹ: “שָׁמַעְנוּ וּכְמִצְוָתְךָ נַעֲשֶׂה”. רָכְבוּ מִן
הָעֶרֶב עַד חֲצוֹת הַלַּיְלָה, עַד שֶׁהִקִּיפוּ אֶת הַצָּבָא מִסָּבִיב
לוֹ, וְהָיוּ שׁוֹכְנִים בֶּטַח, אַחֲרֵי הִפָּקֵד רֻסְתָּם מִבֵּינֵיהֶם.
הִתְנַפְּלוּ עֲלֵיהֶם הַמֻּסְלְמִים וְקָרְאוּ: אַללָּהּ הוּא הַגָּדוֹל"".
קָמוּ הַפַּרְסִים מִשְּׁנָתָם וְסָבַב בְּתוֹכָם הַחֶרֶב עַד שֶׁמָּעֲדוּ
רַגְלֵיהֶם. יָצָא עֲלֵיהֶם אַפּוֹ שֶׁל הַמֶּלֶךְ הַיּוֹדֵעַ כֹּל,
וְעָשָׂה בָהֶם רֻסְתָּם כַּעֲשׂוֹת הָאֵשׁ בַּעֲצֵי־הַדֶּלֶק הַיְבֵשִׁים,
וְלֹא נִגְמַר הַלַּיְלָה אֶלָּא כְשֶׁצְּבָא הַפַּרְסִים הָיוּ אוֹ
הֲרוּגִים אוֹ בוֹרְחִים וּפְצוּעִים. בָּזְזוּ הַמֻּסְלְמִים אֶת
הַכְּבוּדָה וְאֶת הָאֹהָלִים וְאוֹצְרוֹת הַמָּמוֹן וְאֶת הַסּוּסִים
וְהַגְּמַלִּים, אַחַר־כָּךְ יָרְדוּ אֶל אָהֳלֵי הַפַּרְסִים וְנָחוּ עַד
שֶׁבָּא הַמֶּלֶךְ גַרִיבּ וְרָאָה מַה שֶּׁעָשָׂה רֻסְתָּם, וְכֵיצַד
תִּכֵּן אֶת הַתַּחְבּוּלָה וְהָרַג אֶת הַפַּרְסִים וְשִׁבֵּר אֶת
צְבָאָם. נָתַן לוֹ בֶגֶד־פְּאֵר וְאָמַר לוֹ: “רֻסְתָּם אַתָּה הוּא
שֶׁשִּׁבַּרְתָּ אֶת הַפַּרְסִים, כָּל הַשָּׁלָל הוּא אֵפוֹא לְךָ”.
נָשַׁק אֶת יַד הַמֶּלֶךְ וְהוֹדָה לוֹ. נָחוּ אוֹתוֹ יוֹם וְאַחַר נָסְעוּ
מְבַקְּשִׁים אֶת מֶלֶךְ הַפַּרְסִים. הִגִּיעוּ הַנִּמְלָטִים וְנִכְנְסוּ
אֶל הַמֶּלֶךְ סַבּוּר צוֹעֲקִים אוֹי וַאֲבוֹי וּמִתְאוֹנְנִים עַל
הַשֶּׁבֶר וְהָאָסוֹן. אָמַר לָהֶם סַבּוּר: “מַה הוּא שֶׁהִדְהִים
אֶתְכֶם, וּמִי הוּא שֶׁבְּרָעָתוֹ פָּגַע בָּכֶם?” סִפְּרוּ לוֹ מַה
שֶּׁאֵרַע, וְכֵיצַד הִתְנַפְּלוּ עֲלֵיהֶם בְּחֶשְׁכַּת הַלַּיְלָה. אָמַר
לָהֶם סַבּוּר: “וּמִי הוּא שֶׁהִתְקִיף אֶתְכֶם?” אָמְרוּ לוֹ: “לֹא
הִתְקִיף אוֹתָנוּ אֶלָּא מְפַקֵּד צְבָאֲךָ רֻסְתָּם, שֶׁכֵּן
הִתְאַסְלֵם. וְאוּלָם בַּאֲשֶׁר לְגַרִיבּ, הִנֵּה לֹא בָא אֵלֵינוּ”.
כְּשֶׁשָּׁמַע הַמֶּלֶךְ כָּךְ, הִשְׁלִיךְ אֶת נִזְרוֹ לָאָרֶץ וְאָמַר:
“לֹא נִשְׁאַר לָנוּ כָל עֵרֶךְ” פָּנָה אֶל בְּנוֹ וַרְד־שָׁאהּ וְאָמַר
לוֹ: “בְּנִי אֵין מִי שֶׁיּוֹעִיל בְּמַצָּב זֶה אֶלָּא אַתָּה”. אָמַר
לוֹ וַרְד־שָׁאהּ: “בְּחַיֶּיךָ אָבִי, אֵין זֹאת אֶלָּא שֶׁאֲנִי מֵבִיא
אֶת גַרִיבּ וּגְדוֹלֵי־עַמּוֹ קְשׁוּרִים בַּחֲבָלִים וּמַשְׁמִיד כָּל
מִי שֶׁהוּא עִמּוֹ”. מָנָה אֶת צְבָאוֹ, וּמְצָאָם מָאתַיִם אֶלֶף
וְעֶשְׂרִים אֶלֶף. לָנוּ מִתּוֹךְ כַּוָּנָה לִנְסֹעַ. וּכְבָר הֵאִיר
הַבֹּקֶר וּבִקְּשׁוּ לָצֵאת לְדַרְכָּם, וְהִנֵּה קָם אָבָק, עַד
שֶׁסָּתַם אֶת כָּל הָעוֹלָם, וְסָךְ בְּעַד הָעֵינַיִם מֵרְאוֹת. וְהָיָה
הַמֶּלֶךְ סַבּוּר רוֹכֵב לְהִפָּרֵד מִבְּנוֹ. וּכְשֶׁרָאָה אוֹתוֹ
הָאָבָק־הַפּוֹרֵחַ הֶעָצוּם, קָרָא לְרָץ וְאָמַר לוֹ: “חֲקֹר לָנוּ
עִנְיַן אָבָק זֶה”. הָלַךְ וְחָזַר וְאָמַר: “אֲדוֹנִי, כְּבָר בָּאוּ
גַרִיבּ וְגִבּוֹרָיו”. בְּאוֹתָהּ שָׁעָה פָּרְקוּ אֶת הַמִּטְעָנִים
וְעָמְדוּ הָאֲנָשִׁים בְּמַעַרְכוֹתֵיהֶם נְכוֹנִים לְמִלְחָמָה
וְלִקְרָב. כְּשֶׁקָּרַב גַרִיבּ אֶל אִסְבָּאנִיר אַלְמַדָאאִן וְרָאָה
אֶת הַפַּרְסִים, שֶׁכְּבָר הֶחֶלִיטוּ לַהִלָּחֵם וּלְהִתְנַגֵּשׁ,
הִלְהִיב אֶת אֲנָשָׁיו וְאָמַר: “הִתְנַפְּלוּ כֻלְּכֶם יַחַד, בִּרְכַּת
אֱלֹהִים עֲלֵיכֶם”. הֵנִיפוּ הַפַּרְסִים אֶת הַדְּגָלִים,
וְהִתְנַגְּשׁוּ הָעַרְבִים וְהַפַּרְסִים זֶה בָּזֶה וְעַמִּים
בְּעַמִּים, וְזָרַם הַדָּם, וְדָמִים בְּדָמִים נָגָעוּ, וְרָאוּ
הַנְּפָשׁוֹת אֶת הָאֲבַדּוֹן עַיִן בְּעַיִן, וְקָרְבוּ אַמִּיצֵי־הַלֵּב
בַּקְּרָב, וּבָרְחוּ וְהִפְנוּ לָנוּס מוּגֵי־הַלֵּבָב וְנֶהֶדְפוּ. לֹא
פָסְקוּ מִמִּלְחָמָה וּקְרָב עַד שֶׁפָּנָה הַיּוֹם, וּכְבָר הִכּוּ
בַתֻּפִּים אוֹת לְהִבָּדֵל. וּפָרְשׁוּ זֶה מִזֶּה. צִוָּה הַמֶּלֶךְ
סַבּוּר לְהַצִּיב אֶת הָאֹהָלִים לְיַד שַׁעַר הָעִיר. וּכְמוֹ כֵן
הִצִּיב גַרִיבּ אֶת אֹהָלָיו מוּל אָהֳלֵי הַפַּרְסִים, וְיָרַד כָּל
אֶחָד אֶל אֹהָלָיו.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁשִּׁים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁפָּרְשׁוּ שְׁנֵי הַצְּבָאוֹת, צְבָא הַמֶּלֶךְ
גַרִיבּ וּצְבָא הַמֶּלֶךְ סַבּוּר זֶה מִזֶּה, יָרַד כָּל אֶחָד אֶל
אֹהָלָיו עַד שֶׁהֵאִיר הַבֹּקֶר. רָכְבוּ עַל הַסּוּסִים הָאַבִּירִים
הַחֲלָקִים, וְנָשְׂאוּ אֶת הָרְמָחִים וְלָבְשׁוּ כְלֵי הַמַּאֲבָקִים,
וְנִגַּשׁ כָּל גִּבּוֹר אָצִיל וְקָרַב, וְכָל לַיִשׁ עַז לֵבָב. וְהָיָה
הָרִאשׁוֹן שֶׁפָּתַח אֶת שַׁעַר הַמִּלְחָמָה רֻסְתָּם. הִקְרִיב אֶת
סוּסוֹ אֶל אֶמְצַע שְׂדֵה־הַמַּעֲרָכָה וְקָרָא: “אֱלֹהִים הוּא
הַגָּדוֹל. אֲנִי רֻסְתָּם רִאשׁוֹן בַּמַעֲרָכָה קָם לְגִבּוֹרֵי
הָעַרְבִים וְהַפַּרְסִים לְצִבְאוֹתָם. כְּלוּם יֵשׁ יוֹצֵא לְדוּ־קְרָב,
כְּלוּם יֵשׁ יוֹצֵא נֶגְדִּי כֹּחוֹ רָב? אַל יֵצֵא אֵלַי הַיּוֹם לֹא
מִתְרַשֵּׁל וְלֹא מוּג־לֵבָב”. יָצָא לְדוּ־קְרָב טוּמָאן מִן
הַפַּרְסִים, וְהִתְקִיף אֶת רֻסְתָּם וְרֻסְתָּם מַתְקִיף אוֹתוֹ. פָּרַץ
בֵּינֵיהֶם קְרַב אֵימִים, וְזִנֵּק רֻסְתָּם עַל אִישׁ־רִיבוֹ וְהִכָּה
אוֹתוֹ בְאַלָּה שֶׁהָיְתָה עִמּוֹ, שִׁבְעִים רֻטְל מִשְׁקָלָהּ,
וְשִׁקַּע אֶת רֹאשׁוֹ בְחָזֵהוּ, וְנָפַל הָרוּג לָאָרֶץ, טוֹבֵעַ
בְּדָמוֹ. לֹא הָיָה הַדָּבָר קַל בְּעֵינֵי סַבּוּר, וְצִוָּה לַאֲנָשָׁיו
לְהִתְנַפֵּל. הִתְנַפְּלוּ עַל הַמֻּסְלְמִים וְקָרְאוּ לְעֶזְרָה אֶת
הַשֶּׁמֶשׁ בַּעֲלַת הַמְּאוֹרוֹת, וְקָרְאוּ הַמֻּסְלְמִים לְעֶזְרָה אֶת
הַמֶּלֶךְ הַגִּבּוֹר. רַבּוּ הַפַּרְסִים עַל הָעַרְבִים וְהִשְׁקוּ
אוֹתָם כּוֹס הַחַבָּלָה. בְּאוֹתָה49 שָׁעָה צָעַק גַרִיבּ וְנִגַּשׁ
בִּגְבוּרָתוֹ וְשָׁלַף אֶת חַרְבּוֹ אַלְמָאחִק, חַרְבּוֹ שֶׁל יֶפֶת
וְהִתְנַפֵּל עַל הַפַּרְסִים. וְהָיוּ אַלְכַּיְלַגָ’אן וַאלְקֻרַגָ’אן
לְיַד מִשְׁוָרַת הַמֶּלֶךְ גַרִיבּ. לֹא פָסַק לַחֲזֹר וּלְהַתְקִיף
בְּחַרְבּוֹ עַד שֶׁהִגִּיעַ אֶל נוֹשֵׂא הַדֶּגֶל וְהִכָּהוּ עַל רֹאשׁוֹ
בְּצִדָּהּ הָרָחָב שֶׁל הַחֶרֶב, וְנָפַל לָאָרֶץ מִתְעַלֵּף. לָקְחוּ
אוֹתוֹ שְׁנֵי הַמָּארִדִים אֶל הָאֹהָלִים. כְּשֶׁרָאוּ הַפַּרְסִים
שֶׁהַדֶּגֶל נָפַל, הִפְנוּ עֹרֶף לָנוּס, מְבַקְּשִׁים לְהִמָּלֵט אֶל
שַׁעֲרֵי הָעִיר. רָדְפוּ אַחֲרֵיהֶם הַמֻּסְלְמִים בַּחֲרָבוֹת עַד
שֶׁהִגִּיעוּ אֶל שַׁעֲרֵי הָעִיר. נִצְטוֹפְפוּ בָהֶם הַפַּרְסִים
וְנִדְחֲקוּ וּמֵת מֵהֶם עַם רָב, וְלֹא יָכְלוּ לִנְעֹל אֶת הַשְּׁעָרִים.
הִתְנַפְּלוּ רֻסְתָּם וַאלְגַ’מַרְקָאן וְסַעְדָּאן וְסַהִים וַאלדָאמִג
וַאלְכַּיְלַגָ’אן וַאלְקֻרַגָ’אן וְכָל גִּבּוֹרֵי הַמֻּסְלְמִים
וּפָרָשֵׁי הַמְאַחֲדִים אֶת הָאֵל עַל הַפַּרְסִים, וְזָרַם הַדָּם מִן
הַכּוֹפְרִים כְּפֶרֶץ סֶכֶר בְּתוֹךְ הָרְחוֹבוֹת. בְּאוֹתָהּ שָׁעָה
קָרְאוּ: “חֶסֶד, חֶסֶד”, הֵסִירוּ אֶת נִשְׁקָם מֵעֲלֵיהֶם וּלְבוּשׁ
מִלְחַמְתָּם וְהוֹבִילוּם כְּדֶרֶךְ שֶׁמּוֹבִילִים צֹאן אֶל אָהֳלֵיהֶם.
וְחָזַר גַרִיבּ קֹדֶם לָכֵן אֶל אֹהֶל־הַמַּלְכוּת שֶׁלּוֹ וּפָשַׁט אֶת
נִשְׁקוֹ וְלָבַשׁ לְבוּשׁ־יְקָר אַחֲרֵי שֶׁהִתְרַחֵץ מִדַּם
הַכּוֹפְרִים, וְיָשַׁב עַל כִּסֵּא מַלְכוּתוֹ, וּבִקֵּשׁ לְהָבִיא
לְפָנָיו אֶת מֶלֶךְ פָּרַס. הֱבִיאוּהוּ וְהִצִּיגוּהוּ לְפָנָיו. אָמַר
לוֹ: “כֶּלֶב הַפַּרְסִים, מָה הֵבִיא אוֹתְךָ לְזֶה שֶׁעָשִׂיתָ
בְּבִתְּךָ? כֵּיצַד זֶה תִּרְאֵנִי בִּלְתִּי־רָאוּי לִהְיוֹת לָהּ
בַּעַל?” אָמַר לוֹ: “הַמֶּלֶךְ, אַל תִּשָּׂא עָלַי עָוֹן עַל מַה
שֶּׁעָשִׂיתִי, שֶׁמִּתְחָרֵט אֲנִי, וְלֹא יָצָאתִי לִקְרָאתְךָ
לַמִּלְחָמָה אֶלָּא מִפַּחַד מִפָּנֶיךָ”. כְּשֶׁשָּׁמַע גַרִיבּ
דְּבָרִים אֵלֶּה צִוָּה לִשְׁטֹחַ אוֹתוֹ וּלְהַלְקוֹתוֹ. עָשׂוּ כְפִי
שֶׁצִּוָּם עַד שֶׁפָּסְקוּ גְנִיחוֹתָיו. וְהִכְנִיסוּהוּ אֵצֶל
הַחֲבוּשִׁים בַּמַּאֲסָר. קָרָא לַפַּרְסִים וְהִצִּיעַ לִפְנֵיהֶם אֶת
הָאִסְלָאם, וְהִתְאַסְלְמוּ מֵהֶם מֵאָה וְעֶשְׂרִים אֶלֶף, וּמִי
שֶׁסֵּרֵב הָרְגוּ אוֹתוֹ. רָכַב גַרִיבּ בְּתַהֲלוּכָה מְפֹאֶרֶת
וְנִכְנַס לְאִסְבָּאנִיר אַלְמַדָאאִן וְיָשַׁב עַל כִּסֵּא מַלְכוּתוֹ
שֶׁל סַבּוּר מֶלֶךְ פָּרַס, וְהֶעֱנִיק בִּגְדֵי פְאֵר וְנָתַן מַתּוֹת
וְחִלֵּק אֶת הַשָּׁלָל וְאֶת הַזָּהָב, וְחִלְּקָם לַפַּרְסִים. אָהֲבוּ
אוֹתוֹ וּבָרְכוּ אוֹתוֹ בְּנִצָּחוֹן וִיקָר וַאֲרִיכוּת יָמִים. זָכְרָה
אִמָּהּ שֶׁל פַכְ’ר־תָּאג' אֶת בִּתָּהּ וְקָרְאָה לְמִסְפֵּד, וְנִמְלָא
כָל הָאַרְמוֹן זְעָקוֹת וִילָלוֹת, וְשָׁמַע אוֹתָן גַרִיבּ. נִכְנַס
אֲלֵיהֶם וְאָמַר לָהֶם: “מָה עִנְיַנְכֶם?” נִגְּשָׁה אִמָּהּ שֶׁל
פַכְ’ר־תָּאג' וְאָמְרָה: “אֲדוֹנִי, כְּשֶׁבָּאתָ הִרְהַרְתִּי בְּבִתִּי
וְאָמַרְתִּי: 'אִלּוּ הָיְתָה בַחַיִּים הָיְתָה שְׂמֵחָה לְבוֹאֲךָ”.
בָּכָה גַרִיבּ עָלֶיהָ וְיָשַׁב עַל כִּסֵּא מַלְכוּתוֹ וְאָמַר:
“הָבִיאוּ אֵלַי אֶת סַבּוּר”. הֵבִיאוּ אוֹתוֹ כְּשֶׁהוּא נִתְקַל
בַּאֲזִיקָיו. אָמַר לוֹ: “הוֹי כֶּלֶב שֶׁבַּפַּרְסִים, מֶה עָשִׂיתָ
בְּבִתְּךָ?” אָמַר לוֹ: ""מְסַרְתִּיהָ לְזֶה וּלְזֶה, וְאָמַרְתִּי לָהֶם:
“טַבְּעוּהָ בִּנְהַר גִּיחוֹן”. קָרָא גַרִיבּ לִשְׁנֵי הָאֲנָשִׁים
וְאָמַר לָהֶם: “כְּלוּם אֶמֱת הִיא מַה שֶּׁזֶּה מְסַפֵּר?” אָמְרוּ לוֹ:
""הֵן, וְאוּלָם לֹא טִבַּעְנוּהָ, הַמֶּלֶךְ, אֶלָּא רִחַמְנוּ עָלֶיהָ
וְעָזַבְנוּ אוֹתָהּ עַל שְׂפַת גִּיחוֹן וְאָמַרְנוּ לָהּ: “חַפְּשִׂי
הַצָּלָה לְנַפְשֵׁךְ וְאַל תַּחְזְרִי לָעִיר, שֶׁלֹּא יַהֲרֹג אוֹתָךְ
וְיַהֲרֹג אוֹתָנוּ אִתָּךְ, וְזֶהוּ מַה שֶּׁאִתָּנוּ”.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁשְּׁנֵי הָאֲנָשִׁים סִפְּרוּ לַמֶּלֶךְ גַרִיבּ מַה שֶּׁאֵרַע עִם
פַכְ’ר־תָּאג‘, וְחָתְמוּ דִּבְרֵיהֶם בְּאָמְרָם: “הִנַּחְנוּהָ עַל
שְׂפַת גִּיחוֹן”. כְּשֶׁשָּׁמַע גַרִיבּ מֵהֶם כָּךְ, קָרָא
לָאִצְטַגְנִינִים, וּבָאוּ לְפָנָיו. אָמַר לָהֶם: ""נַחֲשׁוּ בְּטַס שֶׁל
חוֹל וּרְאוּ מַה מַצָּבָהּ שֶׁל פַכְ’ר־תָּאג’, כְּלוּם הִיא
בְּמוֹסְרוֹת־הַחַיִּים אוֹ מֵתָה?"" נִחֲשׁוּ בְטַס־הַחוֹל וְאָמְרוּ לוֹ:
“מֶלֶךְ־הַדּוֹר, נִתְגַּלָּה לָנוּ שֶׁהַנְּסִיכָה
בְּמוֹסְרוֹת־הַחַיִּים, וּכְבָר יָלְדָה בֵן זָכָר, וּשְׁנֵיהֶם אֵצֶל
הַשֵּׁדִים. וְאוּלָם הִיא תִּפָּקֵד מֵאֶצְלְךָ עֶשְׂרִים שָׁנָה. צֵא
וַחֲשֹׁב אֵפוֹא, כַּמָּה לְךָ שֶׁשָּׁהִיתָ בִּנְסִיעָתְךָ”. חָשֵׁב אֶת
זְמַן הֵעָדְרוֹ, וְהָיָה שְׁמוֹנֶה שָׁנִים. אָמַר: “אֵין חַיִל וְאֵין
כֹּחַ אֶלָּא לֵאלֹהִים הָאַדִּיר”. שָׁלַח שְׁלִיחִים אֶל הַמִּבְצָרִים
וְאֶל הַטִּירוֹת שֶׁבְּשִׁלְטוֹן סַבּוּר, וּבָאוּ נִשְׁמָעִים לוֹ.
וּבְשָׁעָה שֶׁהָיָה יוֹשֵׁב בְּאַרְמוֹנוֹ, רָאָה אָבָק מִתְעוֹרֵר עַד
שֶׁסָּתַם אֶת כָּל הָעוֹלָם וְחָשְׁכוּ הָאֲפָקִים. קָרָא
לַאלְכַּיְלַגָ’אן וַאלְקֻרַגָ’אן וְאָמַר: “הָבִיאוּ לִי יְדִיעָה בִדְבַר
אָבָק זֶה”. נָסְעוּ שְׁנֵי הַמָּארִדִים וְנִכְנְסוּ תַחַת הָאָבָק
וְחָטְפוּ פָרָשׁ מִן הַפָּרָשִׁים וְהֵבִיאוּ אוֹתוֹ אֶל גַרִיבּ
וְהִצִּיגוּהוּ לְפָנָיו וְאָמְרוּ לוֹ: “שְׁאַל אֶת זֶה, שֶׁמִּן הַצָּבָא
הוּא”. אָמַר לוֹ גַרִיבּ: “לְמִי צָבָא זֶה?” אָמַר לוֹ: “הַמֶּלֶךְ,
זֶהוּ הַמֶּלֶךְ וַרְד־שָׁאהּ, מֶלֶךְ שִׁירָאז שֶׁבָּא לְהִלָּחֵם בְּךָ”.
וְהָיְתָה הַסִּבָּה לְכָךְ, שֶׁבְּשָׁעָה שֶׁנֶּעֶרְכָה הַמִּלְחָמָה
בֵּין סַבּוּר מֶלֶךְ פָּרַס וּבֵין גַרִיבּ, וְאֵרַע מַה שֶּׁאֵרַע,
בָּרַח בֶּן הַמֶּלֶךְ סַבּוּר עִם חֲבוּרָה קְטַנָּה שֶׁל צְבָא אָבִיו
וְנָסַע עַד שֶׁהִגִּיעַ לִמְדִינַת שִׁירָאז וְנִכְנַס אֶל הַמֶּלֶךְ
וַרְד־שָׁאהּ, וְנָשַׁק אֶת הָאָרֶץ כְּשֶׁדִּמְעוֹתָיו יוֹרְדוֹת עַל
לְחָיָיו. אָמַר לוֹ: “עֶלֶם, הָרֵם רֹאשְׁךָ וֶאֱמֹר לִי מַה הוּא
שֶׁהֵבִיא אוֹתְךָ לִידֵי בֶכִי?” אָמַר לוֹ: “הַמֶּלֶךְ, הוֹפִיעַ
אֵלֵינוּ מֶלֶךְ מִן הָעַרְבִים, גַרִיבּ שְׁמוֹ, שֶׁנָּטַל מַלְכוּת אָבִי
וְהָרַג אֶת הַפַּרְסִים וְהִשְׁקָה אוֹתָם כּוֹס הַמָּוֶת”. סִפֵּר לוֹ
מַה שֶּׁאֵרַע מִיַּד גַרִיבּ מֵרֵאשִׁיתוֹ וְעַד אַחֲרִיתוֹ.
כְּשֶׁשָּׁמַע וַרְד־שָׁאהּ אֶת דִּבְרֵי בְּנוֹ שֶׁל סַבּוּר, אָמַר לוֹ:
“כְּלוּם אִשְׁתִּי50 חַיָּה?” אָמַר לוֹ: “לָקַח אוֹתָהּ גַרִיבּ”.
בְּאוֹתָהּ שָׁעָה אָמַר: “חֵי־רֹאשִׁי שֶׁאֵינִי מַנִּיחַ עוֹד עַל פְּנֵי
הָאָרֶץ לֹא בְדוּאִי וְלֹא מֻסְלִם”. כָּתַב מִכְתָּבִים וְּשְׁלָחָם אֶל
נְצִיבָיו, וּבָאוּ. פָּקַד אוֹתָם וּמְצָאָם מֵאָה וּשְׁמוֹנִים אֶלֶף.
פָּתַח אֶת הָאוֹצְרוֹת וְחִלֵּק שִׁרְיוֹנוֹת לָאֲנָשִׁים וּכְלֵי־זַיִן,
וְנָסַע אִתָּם עַד שֶׁהִגִּיעוּ אֶל אִסְבָּאנִיר אַלְמַדָאאִן, וְחָנוּ
כֻלָּם מוּל שַׁעַר הָעִיר. נִגְּשׁוּ אַלְכַּיְלַגָ’אן וַאלְקֻרַגָ’אן
וְנָשְׁקוּ בֶּרֶךְ גַרִיבּ וְאָמְרוּ לוֹ: “אֲדוֹנֵנוּ, גְּרֹם לָנוּ
נַחַת־רוּחַ, וְשִׂים צָבָא זֶה בְּחֶלְקֵנוּ”. אָמַר לָהֶם: “הֲרֵי הֵם
לִפְנֵיכֶם. עֲלוּ עֲלֵיהֶם”. בְּאוֹתָהּ שָׁעָה טָסוּ שְׁנֵי הַמָּארִדִים
עַד שֶׁיָּרְדוּ מֵעַל לְאֹהֶל־מַלְכוּתוֹ שֶׁל וַרְד־שָׁאהּ, וּמְצָאוּהוּ
עַל כִּסֵּא־עֻזּוֹ, וּבֶן סַבּוּר יוֹשֵׁב לִימִינוֹ, וְהַמְפַקְּדִים
סְבִיבוֹ בִּשְׁתֵּי שׁוּרוֹת, וְהֵם נוֹעֲצִים בִּדְבַר הַמִּלְחָמָה
בַמֻּסְלְמִים. נִגַּשׁ אַלְכַּיְלַגָ’אן וְחָטַף אֶת בֶּן סַבּוּר,
וַאלְקֻרָגָ’אן חָטַף אֶת וַרְד־שָׁאהּ, וְהֵטִיסוּ אוֹתָם אֶל גַרִיבּ.
צִוָּה לְהַלְקוֹתָם עַד שֶׁאָבְדָה בִינָתָם. חָזְרוּ שְׁנֵי הַמָּארִדִים
וְשָׁלְפוּ שְׁתֵּי חֲרָבוֹת, כָּל חֶרֶב עַד כְּדֵי כָּךְ שֶׁאֵין אָדָם
עוֹצֵר כֹּחַ לָשֵׂאת אוֹתָהּ, וְהִתְנַפְּלוּ עַל הַכּוֹפְרִים וּמִהֵר
אֱלֹהִים לְהוֹרִיד נִשְׁמוֹתֵיהֶם לְתוֹךְ גֵּיהִנֹּם, וְרַע הַמָּקוֹם
שָׁם. וְלֹא רָאוּ הַכּוֹפְרִים זוּלַת שְׁתֵּי חֲרָבוֹת נוֹצְצוֹת,
הַקּוֹצְרוֹת בָּאֲנָשִׁים כִּקְצִיר הַזֶּרַע וְלֹא רָאוּ אָדָם. עָבְרוּ
וְעָזְבוּ אֶת אָהֳלֵיהֶם וְרָכְבוּ עַל סוּסֵיהֶם מִבְּלִי אֻכָּפִים.
רָדְפוּ שְׁנֵי הַמָּארִדִים אַחֲרֵיהֶם שְׁנֵי יָמִים וְכִלּוּ מֵהֶם עָם
רָב. חָזְרוּ שְׁנֵי הַמָּארִדִים וְנָשְׁקוּ יַד גַרִיבּ. הוֹדָה לָהֶם
עַל מַה שֶּׁעָשׂוּ וְאָמַר לָהֶם: “שְׁלַל הַכּוֹפְרִים לָכֶם לְבַדְּכֶם
הוּא, לֹא יִהְיֶה לָכֶם שׁוּם שֻׁתָּף בּוֹ”. בֵּרְכוּ אוֹתוֹ וְנִפְטְרוּ
מִמֶּנּוּ וְאָסְפוּ אֶת רְכוּשָׁם וְחָיוּ בֶטַח בְּמוֹלַדְתָּם. זֶהוּ
מַה שֶּׁהָיָה מֵעִנְיַן גַרִיבּ וְעַמּוֹ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה51 מִן
הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה
הַשֵּׁשׁ מֵאוֹת וְשִׁבְעִים וְאֶחָד, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁנֶּהְדַּף חֵיל הַמֶּלֶךְ וַרְד־שָׁאהּ, צִוָּה
הַמֶּלֶךְ גַרִיבּ לִשְׁנֵי הַמָּארִדִים אֶת רְכוּשׁ הָאוֹיֵב לָהֶם
לְבַדָּם בְּאֵין שֻׁתָּף עִמָּם, וְשֶׁהַשְּׁנַיִם נִפְטְרוּ מִמֶּנּוּ
וְאָסְפוּ אֶת רְכוּשָׁם וְחָיוּ בֶטַח בְּמוֹלַדְתָּם. וְאוּלָם
הַכּוֹפְרִים נָסוּ וְלֹא פָסְקוּ לָנוּס עַד שֶׁהִגִּיעוּ לְשִׁירָאז,
וְקָרְאוּ לְאֵבֶל עַל אֵלֶּה שֶׁנֶּהֶרְגוּ מֵהֶם. וְהָיָה לַמֶּלֶךְ
וַרְד־שָׁאהּ אָח, סִרָאן הַמְכַשֵּׁף שְׁמוֹ. וְלֹא הָיָה בְדוֹרוֹ
מְכַשֵּׁף רַב מִמֶּנּוּ. וְהָיָה חַי פָּרוּשׁ מֵאָחִיו בְּטִירָה מִן
הַטִּירוֹת, מְרֻבַּת הָעֵצִים וְהַנְּהָרוֹת וְהָעוֹפוֹת וְהַפְּרָחִים.
וְהָיָה בֵינוֹ וּבֵין שִׁירָאז מֶרְחַק חֲצִי־יוֹם. נָסְעוּ הָאֲנָשִׁים
שֶׁנֶּהֶדְפוּ אֶל אוֹתָהּ טִירָה וְנִכְנְסוּ אֶל סִרָאן הַמְכַשֵּׁף
כְּשֶׁהֵם בּוֹכִים וְזוֹעֲקִים. אָמַר לָהֶם: “מָה הֵבִיא אֶתְכֶם לִידֵי
בְכִי, אֲנָשִׁים?” הוֹדִיעוּ לוֹ אֶת הַדָּבָר, וְכֵיצַד חָטְפוּ שְׁנֵי
הַמָּארִדִים אֶת אָחִיו וַרְד־שָׁאהּ וְאֶת בְּנוֹ שֶׁל סַבּוּר.
כְּשֶׁשָּׁמַע סִרָאן דְּבָרִים אֵלֶּה, הָפַךְ הָאוֹר בְּפָנָיו לְחשֶׁךְ,
וְאָמַר: ""נִשְׁבָּע אֲנִי בַאֲמִתּוּת דָּתִי, שֶׁאֲנִי הוֹרֵג אֶת
גַרִיבּ וְאֶת אֲנָשָׁיו, וְאֵינִי עוֹזֵב מֵהֶם בְּחַצְרוֹתֵיהֶם גָּר
וְלֹא מִי שֶׁיָּשִׁיב דָּבָר. לָחַשׁ דִּבְרֵי־לַחַשׁ וּבִקֵּשׁ אֶת
הַמֶּלֶךְ הָאָדֹם, וּבָא אֵלָיו. אָמַר לוֹ: “סַע אֶל אִסְבָּאנִיר
אַלְמַדָאאִן וְהִתְנַפֵּל עַל גַרִיבּ כְּשֶׁהוּא יוֹשֵׁב עַל כִּסֵּא
מַלְכוּתוֹ”. אָמַר לוֹ: “שָׁמַעְתִּי וּכְמִצְוָתְךָ אֶעֶשֶׂה”. נָסַע עַד
שֶׁהִגִּיעַ אֶל הַמֶּלֶךְ גַרִיבּ. כְּשֶׁרָאָהוּ גַרִיבּ שָׁלַף אֶת
חַרְבּוֹ אַלְמָאחִק וְהִתְנַפֵּל עָלָיו, וְכָזֹאת אַלְכַּיְלָגָ’אן
וַאלְקֻרַגָ’אן, שָׂמוּ פְנֵיהֶם אֶל הַמֶּלֶךְ הָאָדֹם וַחֲבוּרָתוֹ
וְהָרְגוּ מֵהֶם חֲמֵשׁ־מֵאוֹת וּשְׁלשִׁים וּפָצְעוּ אֶת הַמֶּלֶךְ
הָאָדֹם פֶּצַע אָנוּשׁ, וְהִפְנָה לָנוּס, וְהָפְכוּ אֲנָשָׁיו עֹרֶף,
פְּצוּעִים. וְלֹא פָסְקוּ לִנְסֹעַ עַד שֶׁהִגִּיעוּ אֶל טִירַת הַפֵּרוֹת
וְנִכְנְסוּ אֶל סִרָאן הַמְכַשֵּׁף, כְּשֶׁהֵם צוֹעֲקִים: “אוֹי וַאֲבוֹי
וְשֶׁבֶר”. אָמְרוּ לוֹ: “חָכָם, הִנֵּה גַרִיבּ אִתּוֹ חֶרֶב הַקְּסָמִים
שֶׁל יֶפֶת בֶּן־נֹחַ. וְכָל מִי שֶׁהוּא מַכֶּה אוֹתוֹ בּוֹ, הוּא
מְשַׁסְּעוֹ וְעִמּוֹ שְׁנֵי מָארִדִים מֵהַר קָאף, שֶׁנְּתָנָם לוֹ
הַמֶּלֶךְ מַרְעָשׁ, וְהוּא זֶה שֶׁהָרַג אֶת בַּרְקָאן בְּשָׁעָה
שֶׁנִּכְנַס לְהַר קָאף וְהָרַג אֶת הַמֶּלֶךְ הַתָּכֹל, וְכִלָּה מִן
הַשֵּׁדִים מַשֶּׁהוּ רָב”. כְּשֶׁשָּׁמַע הַמְכַשֵּׁף אֶת דִּבְרֵי
הַמֶּלֶךְ הָאָדֹם, אָמַר לוֹ: “לֵךְ”. הָלַךְ לוֹ לְדַרְכּוֹ. לָחַשׁ
וְהֵבִיא מָארִד, זֻעָאזִע52 שְׁמוֹ, וְנָתַן לוֹ בְּעֶרֶךְ
אֲדַרְכְּמוֹן בַּנַג כָּתוּשׁ וְאָמַר לוֹ: “לֵךְ אֶל אִסְבָּאנִיר
אַלְמַדָאאִן וְשִׂים פָּנֶיךָ אֶל אַרְמוֹן גַרִיבּ וְהִצְטַיֵּר
בְּצוּרַת צִפּוֹר וֶאֱרֹב לוֹ עַד שֶׁיִּישַׁן וְלֹא יִשָּׁאֵר אֶצְלוֹ
אֶחָד, וְקַח אֶת הַבַּנַג וְשִׂים אוֹתוֹ בְאַפּוֹ, וְהָבֵא אוֹתוֹ
אֵלַי”. אָמַר לוֹ: “שָׁמַעְתִּי וְכִפְקֻדָּתְךָ אֶעֱשֶׂה”. נָסַע עַד
שֶׁהִגִּיעַ אֶל אִסְבָאנִיר אַלְמַדָאאִן וְשָׂם פָּנָיו אֶל אַרְמוֹן
גַרִיבּ כְּשֶׁהוּא בְצוּרַת צִפּוֹר. הִמְתִּין עַד שֶׁנִּכְנַס
הַלַּיְלָה וְהָלְכוּ הַמְּלָכִים אֶל מִשְׁכְּנוֹתֵיהֶם, וְיָשֵׁן גַרִיבּ
עַל יְצוּעוֹ. הִמְתִּין הַמָּארִד עַד שֶׁנִּרְדַּם גַרִיבּ. יָרַד
וְהוֹצִיא אֶת הַבַּנַג וְזָרָה אוֹתוֹ בְאַפּוֹ וְדָעֲכָה נְשִׁימָתוֹ.
עָטַף אוֹתוֹ בְּמַעֲטֵה הַיָּצוּעַ וְטָעַן אוֹתוֹ וְעָבַר עִמּוֹ
כָּרוּחַ. לֹא הִגִּיעַ חֲצוֹת הַלַּיְלָה, וּכְבָר נִמְצָא בְּטִירַת
הַפֵּרוֹת, וְהִכְנִיסוֹ אֶל סִרָאן הַמְכַשֵּׁף. הוֹדָה לוֹ עַל
מַעֲשֵׂהוּ, וּבִקֵּשׁ לַהֲרֹג אֶת גַרִיבּ כְּשֶׁהוּא בְּמַצַּב
רְדוּם־הַבַּנַג. הֵנִיא אוֹתוֹ אָדָם מֵאֲנָשָׁיו וְאָמַר לוֹ: “חָכַם,
אִם אַתָּה הוֹרְגוֹ, הַשֵּׁדִים מַחֲרִיבִים אֶת מִשְׁכְּנוֹתֵינוּ,
שֶׁהַמֶּלֶךְ מַרְעָשׁ יְדִידוֹ הוּא, וְיִתְנַפֵּל עָלֵינוּ עִם כָּל
הַשֵּׁדִים מִמִּשְׁפַּחַת עִפְרִית שֶׁאֶצְלוֹ”. אָמַר לוֹ: “וּמַה
נַּעֲשֶׂה בוֹ?” אָמַר לוֹ: “הָטֵל אוֹתוֹ אֶל נְהַר גִּיחוֹן כְּשֶׁהוּא
רְדוּם־בַּנַג, וְלֹא יִוָּדַע מִי הוּא שֶׁהֵטִיל אוֹתוֹ, וְיִטְבַּע,
וְלֹא יֵדַע עַל אוֹדוֹתָיו גַּם אֶחָד”. פָּקַד סִרָאן עַל הַמָּארִד
לָקַחַת אֶת גַרִיבּ וְלַהֲטִילוֹ אֶל גִּיחוֹן.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וּשְׁנַיִם, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהַמָּארִד לָקַח אֶת גַרִיבּ וֶהֱבִיאוֹ אֶל גִּיחוֹן.
וּכְבָר בִּקֵּשׁ לַהֲטִילוֹ, וְאוּלָם לֹא הָיָה הַדָּבָר קַל בְּעֵינָיו
לְטַבְּעוֹ. עָשָׂה דֹבְרָה שֶׁל עֵץ וְקָשַׁר אוֹתוֹ בַחֲבָלִים וְדָחַף
אֶת הַדֹּבְרָה עִם גַרִיבּ לְתוֹךְ הַזֶּרֶם, וּנְטָלוֹ הַזֶּרֶם.
זֶהוּ מַה שֶּׁהָיָה מֵעִנְיַן גַרִיבּ. וְאוּלָם בַּאֲשֶׁר לַאֲנָשָׁיו,
הִנֵּה קָמוּ בַבֹּקֶר וְשָׂמוּ פְנֵיהֶם לְשַׁמְּשׁוֹ, וְלֹא מְצָאוּהוּ.
מָצְאוּ אֶת מַחֲרֹזֶת־הַתְּפִלָּה שֶׁלּוֹ עַל כִּסֵּא־מַלְכוּתוֹ. צִפּוּ
לוֹ שֶׁיֵּצֵא וְלֹא יָצָא. חִפְּשׂוּ אֶת שׁוֹמֵר־הַסַּף וְאָמְרוּ לוֹ:
“הִכָּנֵס אֶל הַהַרְמוֹן וּרְאֵה אִם הַמֶּלֶךְ שָׁם, שֶׁאֵין הוּא
מִמִּנְהָגוֹ לְהֵעָדֵר עַד שָׁעָה זוֹ”. נִכְנַס שׁוֹמֵר הַסַּף וְשָׁאַל
אֶת אֵלֶּה שֶׁבָּהַרְמוֹן. אָמְרוּ לוֹ: “מֵאֶתְמוֹל לֹא רְאִינוּהוּ”.
חָזַר אֲלֵיהֶם שׁוֹמֵר־הַסַּף וְהוֹדִיעַ לָהֶם הַדָּבָר. נָבוֹכוּ
וְאָמְרוּ זֶה אֶל זֶה: “נִרְאֶה, אֶפְשָׁר שֶׁיָּצָא לְטַיֵּל לְעֵבֶר
הַגַּנִּים”. שָׁאֲלוּ אֶת הַגַּנָּנִים: “כְּלוּם עָבַר הַמֶּלֶךְ עַל
פְּנֵיכֶם?” אָמְרוּ לָהֶם: “לֹא רְאִינוּהוּ”. נֶעֶצְבוּ וְחִפְּשׂוּ
בְּכָל הַגַּנִּים וְחָזְרוּ בְסוֹף הַיּוֹם בּוֹכִים. שׁוֹטְטוּ
אַלְכַּיְלַגָ’אן וַאלְקֻרַגָ’אן מְחַפְּשִׂים אוֹתוֹ בָעִיר, וְלֹא נוֹדַע
לָהֶם דָּבָר עַל אוֹדוֹתָיו, וְחָזְרוּ אַחֲרֵי שְׁלשָׁה יָמִים. לָבְשׁוּ
הָאֲנָשִׁים שְׁחוֹרִים, וְתִנּוּ צַעֲרָם לִפְנֵי אֲדוֹן בְּנֵי־הָאָדָם
הָעוֹשֶׂה כָל אֲשֶׁר חָפֵץ.
זֶהוּ מַה שֶּׁהָיָה מֵעִנְיָנָם. וְאוּלָם בַּאֲשֶׁר לְגַרִיבּ, הִנֵּה
הָיָה מוּטָל עַל הַדֹּבְרָה, כְּשֶׁהִיא שָׁטָה עִמּוֹ בְּתוֹךְ הַזֶּרֶם
חֲמִשָּׁה יָמִים. אַחַר־כָּךְ דְּחָפוֹ הַזֶּרֶם בְּתוֹךְ הַיָּם
הַמָּלוּחַ, וְשִׂחֲקוּ בוֹ הַגַּלִּים וְהִתְרוֹצְצוּ בְתוֹכוֹ קְרָבָיו
וְיָצָא מִמֶּנּוּ הַבַּנַג. פָּקַח אֶת עֵינָיו וּמָצָא עַצְמוֹ בְלֵב
הַיָּם וְהַגַּלִּים מְשַׂחֲקִים בּוֹ. אָמַר: “אֵין חַיִל וְאֵין כֹּחַ
אֶלָּא לֵאלֹהִים הָעֶלְיוֹן וְהָאַדִּיר. מִי יִתֵּן וְיָדַעְתִּי, מִי
הוּא שֶׁעָשָׂה בִי מַעֲשֶׂה זֶה”. וַעֲדַיִן הוּא נָבוֹךְ בְּעִנְיָנוֹ,
כְּשֶׁרָאָה סְפִינָה נוֹסַעַת. רָמַז לַנּוֹסְעִים בְּשַׁרְווּלוֹ,
וּבָאוּ אֵלָיו וּלְקָחוּהוּ. אָמְרוּ לוֹ: “מִי אַתָּה? וּמֵאֵיזוֹ אֶרֶץ
אַתָּה?” אָמַר לָהֶם: “הַאֲכִילוּ אוֹתִי וְהַשְׁקוּנִי, שֶׁתָּשׁוּב
אֵלַי רוּחִי, וַאֲנִי אוֹמֵר לָכֶם מִי אָנִי”. הֵבִיאוּ לוֹ מַיִם
וּמָזוֹן, וְאָכַל וְשָׁתָה, וְהֵשִׁיב לוֹ אֱלֹהִים אֶת בִּינָתוֹ,
וְאָמַר: אֲנָשִׁים מָה עַמְּכֶם וּמַה דַּתְכֶם?"" אָמְרוּ לוֹ: “אָנוּ מִן
אַלְכַּרַג'53 וְעוֹבְדִים צֶלֶם, מִנְקָאשׁ שְׁמוֹ”. אָמַר לָהֶם:
“אֲבַדּוֹן עֲלֵיכֶם וְעַל זֶה שֶׁאַתֶּם עוֹבְדִים אוֹתוֹ, כְּלָבִים.
אֵין לַעֲבֹד בִּלְתִּי אִם אֶת אֱלֹהִים אֲשֶׁר בָּרָא כָל דָּבָר,
הָאוֹמֵר לְדָבָר: “הֱוֵה” וְהָיָה”. בְּאוֹתָהּ שָׁעָה קָמוּ עָלָיו
בְּכֹחַ וּבְחֵמָה וּבִקְּשׁוּ לְתָפְסוֹ, וְהוּא מִבְּלִי כָּל נֶשֶׁק.
וְהָיָה מַפִּיל לָאָרֶץ כָּל מִי שֶׁהָיָה מַכֵּהוּ בְאֶגְרוֹפוֹ,
וְנוֹטֵל חַיָּיו. הִפִּיל שְׂרוּעִים לָאָרֶץ אַרְבָּעִים אִישׁ.
נִתְרַבּוּ עָלָיו וּכְבָלוּהוּ בַּאֲסוּרִים הֵיטֵב וְאָמְרוּ: “אֵין
אָנוּ הוֹרְגִים אוֹתוֹ אֶלָּא בְאַרְצֵנוּ כְּשֶׁאָנוּ מַצִּיגִים אוֹתוֹ
לִפְנֵי הַמֶּלֶךְ”. נָסְעוּ עִמּוֹ עַד שֶׁהִגִּיעוּ אֶל מְדִינַת
אַלְכַּרַג'.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וּשְׁלשָׁה, אָמְרָה: ""שָׁמַעְתִּי, הַמֶּלֶךְ
הַמְאֻשָּׁר, שֶׁרוֹכְבֵי הַסְּפִינָה, אַחֲרֵי שֶׁתָּפְסוּ אֶת גַרִיבּ
וַאֲסָרוּהוּ, אָמְרוּ: “מְבִיאִים אָנוּ אוֹתוֹ תְחִלָּה לִמְדִינָתֵנוּ”,
וְנָסְעוּ עִמּוֹ עַד שֶׁהִגִּיעוּ לִמְדִינַת אַלְכַּרַג'. וְהָיָה זֶה
שֶׁבְּנָאָהּ עֲנָק גִּבּוֹר. וְשָׂם עַל כָּל שַׁעַר מִשְּׁעָרֶיהָ
דְּמוּת שֶׁל נְחשֶׁת־קָלָל בְּחָכְמָה. וּבְכָל פַּעַם שֶׁהָיָה אֶחָד
נִכְנָס לָעִיר הָיְתָה אוֹתָהּ דְּמוּת תּוֹקַעַת בַּשּׁוֹפָר. הָיוּ כָל
מִי שֶׁבָּעִיר שׁוֹמְעִים אוֹתוֹ, וְתוֹפְסִים אוֹתוֹ וְהוֹרְגִים אוֹתוֹ,
אִם לֹא הָיָה נִכְנָס בְּדָתָם. כְּשֶׁנִּכְנַס גַרִיבּ, הֵרִיעָה אוֹתָהּ
דְּמוּת תְּרוּעָה גְדוֹלָה וְצָרְחָה עַד שֶׁנִּפְחַד לֵב הַמֶּלֶךְ. קָם
וְנִכְנַס אֶל צַלְמוֹ וּמָצָא אֵשׁ וְעָשָׁן יוֹצְאִים מִפִּיו וּמֵאַפּוֹ
וּמֵעֵינָיו. נִכְנַס הַשָּׂטָן בְּתוֹךְ חֲלַל־גּוּפוֹ שֶׁל הַצֶּלֶם
וְדִבֵּר דֶּרֶךְ לְשׁוֹנוֹ וְאָמַר: “הַמֶּלֶךְ, הִנֵּה נִקְרָה לְךָ
אֶחָד, גַרִיבּ שְׁמוֹ, וְהוּא מֶלֶךְ עִרָאק, הַמְּצַוֶּה אֶת
בְּנֵי־הָאָדָם לַעֲזֹב דָּתָם. וְלַעֲבֹד אֶת אֱלֹהָיו.
וּכְשֶׁיַּכְנִיסוּ אוֹתוֹ אֵלֶיךָ, אַל תַּשְׁאֵר אוֹתוֹ בַחַיִּים”.
יָצָא הַמֶּלֶךְ וְיָשַׁב עַל כִּסֵּא־מַלְכוּתוֹ, וְהִנֵּה הִכְנִיסוּ
לְפָנָיו אֶת גַרִיבּ. הִצִּיגוּהוּ לִפְנֵי הַמֶּלֶךְ וְאָמְרוּ:
“הַמֶּלֶךְ, הִנֵּה מָצָאנוּ עֶלֶם זֶה כּוֹפֵר בֶּאֱלָהוּתֵנוּ,
וּמְצָאנוּהוּ טוֹבֵעַ”, וְסִפְּרוּ לוֹ סִפּוּר גַרִיבּ. אָמַר לָהֶם:
“לְכוּ אֶל בֵּית־הַצֶּלֶם הַגָּדוֹל וְנַחֲרוּ אוֹתוֹ לְפָנָיו, לְמַעַן
יִרְצֵנוּ”. אָמַר לוֹ הַמִּשְׁנֶה: “הַמֶּלֶךְ, נְחִירָתוֹ אֵינָהּ יָפָה,
שֶׁכֵּן יָמוּת כְּרֶגַע”. הוֹסִיף וְאָמַר: “נַחֲבשׁ אוֹתוֹ
בְּבֵית־הָאֲסוּרִים, וְנֶאֱסֹף עֲצֵי־דֶלֶק וְנַצִּית אוֹתָם”. אָסְפוּ
עֵצִים וְהִצִּיתוּ בָהֶם אֵשׁ עַד לַבֹּקֶר. יָצָא הַמֶּלֶךְ וְיָצְאוּ
תוֹשָׁבֵי הַמְּדִינָה, וְצִוּוּ לְהָבִיא אֶת גַרִיבּ. הָלְכוּ אֵלָיו
לַהֲבִיאוֹ וְלֹא מְצָאוּהוּ. חָזְרוּ וְהוֹדִיעוּ לַמֶּלֶךְ שֶׁבָּרַח,
אָמַר לָהֶם: “וְכֵיצַד זֶה בָרַח?” אָמְרוּ לוֹ: “מָצָאנוּ אֶת
הַשַּׁרְשְׁרָאוֹת וְאֶת הַכְּבָלִים מָשְׁלָכִים וְאֶת הַשְּׁעָרִים
נְעוּלִים”. תָּמַהּ הַמֶּלֶךְ וְאָמַר: “כְּלוּם זֶה לַשָּׁמַיִם טָס אוֹ
בְתוֹךְ הָאֲדָמָה נִכְנָס?” אָמְרוּ לוֹ: “אֵין אָנוּ יוֹדְעִים”. אָמַר:
“הוֹלֵךְ אֲנִי אֶל אֱלֹהַי וְאֶשְׁאַל אוֹתוֹ, שֶׁכֵּן הוּא יוֹדִיעֵנִי
לְאָן הָלַךְ”. קָם וְשָׂם פָּנָיו אֶל הַצֶּלֶם לְהִשְׁתַּחֲווֹת לוֹ,
וְלֹא מְצָאוֹ. הִתְחִיל מְמָעֵךְ אֶת עֵינָיו וְאוֹמֵר לְעַצְמוֹ: “יָשֵׁן
אַתָּה אוֹ עֵר הִנְּךָ?” פָּנָה אֶל מִשְׁנֵהוּ וְאָמַר לוֹ: “הֵיכָן
אֱלֹהַי וְהֵיכָן הָאָסִיר? נִשְׁבָּע אֲנִי בַאֲמִתּוּת דָּתִי, כֶּלֶב
שֶׁבַּמִּשְׁנִים, שֶׁאִלּוּלֵא אַתָּה הָיִיתָ מְיָעֵץ אוֹתִי לְשָׂרְפוֹ
הָיִיתִי נוֹחֲרוֹ. וַהֲרֵי הוּא הוּא זֶה שֶׁגָּנַב אֶת אֱלֹהַי וּבָרַח.
וְאֵין זֹאת אֶלָּא שֶׁאֲנִי נוֹקֵם נִקְמָתוֹ”. שָׁלַף חַרְבּוֹ וְהִכָּה
אֶת הַמִּשְׁנֶה וְכָרַת עָרְפּוֹ.
וְהָיְתָה לַהֲלִיכַת גַרִיבּ וְהַצֶּלֶם סִבָּה מַפְלִיאָה, וְהִיא:
כְּשֶׁחָבְשׁוּ אֶת גַרִיבּ בַּתָּא, יָשַׁב לְצַד הַקֻּבָּה שֶׁהַצֶּלֶם
בְּתוֹכָהּ. קָם גַרִיבּ לִזְכֹּר שֵׁם אַללָּהּ יִתְעַלֶּה. וּבִקֵּשׁ
מֵאֵת אַללָּהּ יְרוֹמַם וְיִתְעַלֶּה לְהַצִּילוֹ. שָׁמַע אוֹתוֹ
הַמָּארִד הַמָּפְקָד עַל הַצֶּלֶם וְשֶׁהָיָה מְדַבֵּר דֶּרֶךְ לְשׁוֹנוֹ,
וְנִרְעַד לִבּוֹ וְאָמַר: “אוֹי לְאוֹתָהּ בּוּשָׁה. מִי הוּא זֶה
הָרוֹאֶה אוֹתִי וְאֵינִי רוֹאֶה אוֹתוֹ”. נִגַּשׁ אֶל גַרִיבּ וְנָפַל
לְרַגְלָיו וְאָמַר לוֹ: “אֲדוֹנִי הַנַּעֲלֶה, מַה הוּא זֶה שֶׁאֹמַר
כְּדֵי לִהְיוֹת מִמִּפְלַגְתְּךָ וּלְהִכָּנֵס בְּדָתְךָ?” אָמַר לוֹ:
אֱמֹר: “אֵין אֱלוֹהַּ בִּלְתִּי אַללָּהּ. אַבְרָהָם יְדִיד אַללָּהּ”.
בִּטֵּא הַמָּארִד אֶת מַאֲמַר הָעֵדוּת וְנִכְתַּב בְּתוֹךְ עֲדַת
הַמְאֻשָּׁרִים. וְהָיָה שֵׁם הַמָּארִד זַלְזָאל בֶּן אַלְמֻזַלְזִל,
וְאָבִיו מִמַּלְכֵי הַשֵּׁדִים. הִתִּיר אֶת גַרִיבּ מִן הַכְּבָלִים
וּנְשָׂאוֹ עִם הַצֶּלֶם וּמְגַמַּת פָּנָיו אֶל מְרוֹמֵי הָאֲוִיר.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וְאַרְבָּעָה, אָמְרָה: שָׁמַעְתִּי הַמֶּלֶךְ
הַמְאֻשָּׁר, שֶׁאַחֲרֵי שֶׁטָּעַן הַמָּארִד אֶת גַרִיבּ וְאֶת הַצֶּלֶם
עַל גַּבּוֹ, שָׂם אֶת פָּנָיו אֶל מְרוֹמֵי הָאֲוִיר.
זֶהוּ מַה שֶּׁהָיָה מֵעִנְיָנוֹ. וְאוּלָם בַּאֲשֶׁר לַמֶּלֶךְ, הֲרֵי
נִכְנַס לַחֶדֶר לִשְׁאֹל אֶת הַצֶּלֶם בִּדְבַר גַרִיבּ וְלֹא מְצָאוֹ,
וְאֵרַע מַה שֶּׁאֵרַע עִם הַמִּשְׁנֶה וַהֲרָגוֹ. וּכְשֶׁרָאוּ גְדוּדֵי
הַמֶּלֶךְ מַה שֶּׁרָאוּ, מָאֲסוּ בַעֲבוֹדַת הַצֶּלֶם וְשָׁלְפוּ
חַרְבוֹתָם וְהָרְגוּ אֶת הַמֶּלֶךְ, וְהִתְנַפְּלוּ זֶה עַל זֶה, וְסוֹבֵב
הַחֶרֶב בֵּינֵיהֶם שְׁלשָׁה יָמִים עַד שֶׁכָּלוּ וְלֹא נִשְׁאֲרוּ אֶלָּא
שְׁנֵי אֲנָשִׁים. גָּבַר הָאֶחָד עַל הַשֵּׁנִי וַהֲרָגוֹ. זִנְּקוּ
הַנְּעָרִים עַל אוֹתוֹ אָדָם וְהָרְגוּ אוֹתוֹ. אַחַר־כָּךְ פָּרַץ רִיב
בֵּין הַנְּעָרִים לְבֵין עַצְמָם עַד שֶׁנִּשְׁמְדוּ עַד לָאַחֲרוֹן
שֶׁבָּהֶם. נָסוּ הַנָּשִׁים וְהַנְּעָרוֹת וְשָׂמוּ פְנֵיהֶן אֶל
הַכְּפָרִים וְאֶל הַטִּירוֹת, וְנֶעֶשְׂתָה הָעִיר רֵיקָה לֹא יִשְׁכֹּן
בָהּ אֶלָּא הַיַּנְשׁוּף.
זֶהוּ מַה שֶּׁאֵרַע לָהֶם. וְאוּלָם בַּאֲשֶׁר לְגַרִיבּ, הִנֵּה נָשָׂא
אוֹתוֹ זַלְזָאל בֶּן אַלְמֻזַלְזִל וְשָׂם פָּנָיו עִמּוֹ אֶל אַרְצוֹ,
וְהִיא אִיֵּי הַכֹּפֶר וְאַרְמוֹן הַבְּדֹלַח וְהָעֵגֶל הַמְכֻשָּׁף.
וְהָיָה אֵצֶל הַמֶּלֶךְ עֵגֶל מְנֻמָּר שֶׁהִלְבִּישׁ אוֹתוֹ עֲדָיִים
וּבְגָדִים הָאֲרוּגִים בְּזָהָב אָדֹם וְלָקַח אוֹתוֹ לוֹ אֱלוֹהַּ.
נִכְנַס אַלְמֻזַלְזִל יוֹם אֶחָד הוּא וַאֲנָשָׁיו אֶל עֶגְלוֹ וּמְצָאוֹ
מָלֵא חֲרָדָה. אָמַר לוֹ: "" אֱלוֹהַּ, מַה הוּא שֶׁהֶחֱרִיד אוֹתְךָ?""
קָרָא הַשָּׂטָן מִתּוֹךְ חֲלַל גּוּף הָעֵגֶל וְאָמַר: “מֻזַלְזִל,
בִּנְךָ נָטָה לְדַת יְדִיד־יָהּ אַבְרָהָם עַל־יְדֵי גַרִיבּ אֲדוֹן
עִרָאק”. וְסִפֵּר לוֹ מַה שֶּׁאֵרַע מֵרֵאשִׁיתוֹ וְעַד אַחֲרִיתוֹ.
כְּשֶׁשָּׁמַע אֶת דִּבְרֵי הָעֵגֶל יָצָא נָבוֹךְ וְיָשַׁב עַל כִּסֵּא
מַמְלַכְתּוֹ וּבִקֵּשׁ אֶת רַבֵּי־מֶמְשַׁלְתּוֹ וּבָאוּ. סָח לָהֶם מַה
שֶּׁשְּׁמָעוֹ מִן הַצֶּלֶם, וְתָמְהוּ עַל כָּךְ, וְאָמְרוּ: “מַה
נַּעֲשֶׂה, הַמֶּלֶךְ?” אָמַר לָהֶם: “לִכְשֶׁיָּבוֹא בְּנִי וּרְאִיתֶם
אוֹתִי מְחַבְּקוֹ, תִּפְסוּ אוֹתוֹ”. אָמְרוּ לוֹ: “שָׁמַעְנוּ
וְכִדְבָרְךָ נַעֲשֶׂה”. לְאַחֲרֵי יוֹמַיִם נִכְנַס זַלְזָאל אֶל אָבִיו
וְעִמּוֹ גַרִיבּ וְצֶלֶם מֶלֶךְ אַלְכַּרָג'. כְּשֶׁנִּכְנַס דֶּרֶךְ
שַׁעַר הָאַרְמוֹן הִתְנַפְּלוּ עָלָיו וְעַל גַרִיבּ וְתָפְסוּ אוֹתָם,
וְהֶעֱמִידוּ אוֹתָם לִפְנֵי הַמֶּלֶךְ אַלְמֻזַלְזִל. הִבִּיט אֶל בְּנוֹ
בְּעֵין זַעַם וְאָמַר לוֹ: “כֶּלֶב שֶׁבְּשֵׁדִים, כְּלוּם עָזַבְתָּ אֶת
דָּתְךָ וְאֶת דַּת אֲבוֹתֶיךָ וַאֲבוֹת־אֲבוֹתֶיךָ?” אָמַר לוֹ:
“נִכְנַסְתִּי בְדַת הָאֱמֶת, וְאַתָּה אוֹי לְךָ, הִתְאַסְלֵם לְמַעַן
תֵּצֵא בְשָׁלוֹם מִזַּעַם הַמֶּלֶךְ הַגִּבּוֹר בּוֹרֵא לַיְלָה וָיוֹם”.
כָּעַס הַמֶּלֶךְ עַל בְּנוֹ וְאָמַר לוֹ: “הוֹי בֶּן־זְנוּנִים, כְּלוּם
תִּפְנֶה אֵלַי בִּדְבָרִים אֵלֶּה?” צִוָּה לְחָבְשׁוֹ
בְּבֵית־הָאֲסוּרִים וְחָבְשׁוּ אוֹתוֹ. פָּנָה אֶל גַרִיבּ וְאָמַר לוֹ:
“הוֹי פָּעוּט שֶׁבִּבְנֵי־הָאָדָם, כֵּיצַד זֶה שִׂחַקְתָּ בְּבִינַת
בְּנִי וְהוֹצֵאתָ אוֹתוֹ מִדָּתוֹ?” אָמַר לוֹ גַרִיבּ: “הוֹצֵאתִיו מִן
הַתּוֹעָה אֶל הַדֶּרֶךְ הַנְּכוֹחָה וּמִגֵּיהִנֹּם לְגַן־עֵדֶן
וּמִכְּפִירָה לָאֱמוּנָה”. קָרָא הַמֶּלֶךְ לְמָארִד אֶחָד, סַיָּאר
שְׁמוֹ, וְאָמַר לוֹ: “טֹל כֶּלֶב זֶה וְהַנַּח אוֹתוֹ בְּעֵמֶק־הָאֵשׁ,
שֶׁיִּשָּׁמֵד”. וְעֵמֶק זֶה מֵחֻמּוֹ הַמֻּפְלָג וָרָב וּמִגַּחַלְתּוֹ
אֲשֶׁר תִּתְלַהָב, הָיָה נִשְׁמַד כָּל מִי שֶׁיָּרַד לְתוֹכוֹ וְלֹא
הָיָה חַי אֲפִלּוּ שָׁעָה. וּמַקִּיף אוֹתוֹ עֵמֶק הַר גָּבוֹהַּ וְחָלָק,
שֶׁאֵין מוֹצָא מִמֶּנּוּ. נִגַּשׁ הָאָרוּר סַיָּאר וְטָעַן אֶת גַרִיבּ
עַל גַּבּוֹ וְטָס בּוֹ וְשָׂם פָּנָיו אֶל הָרֹבַע הֶחָרֵב מִן הָעוֹלָם
עַד שֶׁהָיָה בֵינוֹ וּבֵין הָעֵמֶק דֶּרֶךְ שָׁעָה אַחַת, וּכְבָר עָיֵף
הַשֵּׁד מִמִּשְׁפַּחַת הָעִפְרִית מִשֵּׂאת אֶת גַרִיבּ. הוֹרִיד אוֹתוֹ
בְּעֵמֶק בַּעַל עֵצִים וּנְהָרוֹת וּפֵרוֹת. כְּשֶׁיָּרַד הַמָּארִד
וְהוּא עָיֵף, יָרַד גַרִיבּ מֵעַל גַּבּוֹ כְּשֶׁהוּא כָבוּל. הִמְתִּין
עַד שֶׁנִּרְדַּם הַמָּארִד מֵעַיְפוּת וְנָחַר, טִפֵּל גַרִיבּ
בִּכְבָלָיו עַד שֶׁהִתִּירָם, וְנָטַל אֶבֶן כְּבֵדָה וְהִשְׁלִיכָהּ עַל
רֹאשׁ הַמָּארִד וְרוֹצֵץ אֶת עַצְמוֹתָיו, וּמֵת מִיָּד. הָלַךְ לוֹ
גַרִיבּ בְּאוֹתוֹ עֵמֶק, וּמְצָאוֹ בְתוֹךְ אִי בְלֵב הַיָּם"".
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וַחֲמִשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁהֵמִית גַרִיבּ אֶת הַמָּארִד, הָלַךְ לוֹ
בְּאוֹתוֹ עֵמֶק וּמְצָאוֹ בְתוֹךְ אִי בְלֵב הַיָּם. וְאוֹתוֹ אִי
רְחַב־יָדַיִם, וּבוֹ כָל מִינֵי פֵרוֹת מֵאֲשֶׁר יִתְאַוּוּ לָהֶם
הַשָּׂפָה וְהַלָּשׁוֹן. הָיָה גַרִיבּ אוֹכֵל מִפֵּרוֹתָיו וְשׁוֹתֶה
מִנַּהֲרוֹתָיו, וְעָבְרוּ עָלָיו בּוֹ שָׁנִים וּתְקוּפוֹת. וְהָיָה
לוֹקֵחַ מִן הַדָּגִים וְאוֹכֵל. וְלֹא פָסַק מִמַּצָּב זֶה, בּוֹדֵד
וִיחִידִי בְּמֶשֶׁךְ שֶׁבַע שָׁנִים. וּבְעוֹד הוּא אוֹתוֹ יוֹם יוֹשֵׁב,
כְּשֶׁיָּרְדוּ עָלָיו מִן הָאֲוִיר שְׁנֵי מָארִדִים, עִם כָּל מָארִד
אִישׁ אֶחָד. הִסְתַּכְּלוּ בְגַרִיבּ וְאָמְרוּ לוֹ: “מָה אַתָּה,
פְּלוֹנִי, וּמֵאֵיזֶה שְׁבָטִים אַתָּה?” וּכְבָר אָרְכוּ שַׂעֲרוֹתָיו
שֶׁל גַרִיבּ וְחָשְׁבוּ שֶׁהוּא מִן הַשֵּׁדִים, וּשְׁאָלוּהוּ
לְמַצָּבוֹ. אָמַר לָהֶם: “אֵין אֲנִי מִן הַשֵּׁדִים”. סִפֵּר לָהֶם מַה
שֶּׁאֵרַע לוֹ מֵרֵאשִׁיתוֹ וְעַד אַחֲרִיתוֹ. נִצְטָעֲרוּ עָלָיו. אָמַר
עִפְרִית אֶחָד מֵהֶם: “הִשָּׁאֵר עַל מְקוֹמְךָ עַד שֶׁנּוֹבִיל אֶת
שְׁנֵי הַפָּרָשִׁים הָאֵלֶּה אֶל מַלְכֵּנוּ שֶׁיֹּאכַל אֶת הָאֶחָד
לַאֲרוּחַת הַצָּהֳרַיִם וְאֶת הַשֵּׁנִי לַאֲרוּחַת־הָעֶרֶב, וְנַחֲזֹר
אֵלֶיךָ וּנְבִיאֲךָ לְאַרְצְךָ”. הוֹדָה לָהֶם גַרִיבּ וְאָמַר לָהֶם:
“הֵיכָן שְׁנֵי הַכְּבָשִׂים שֶׁעִמָּכֶם?” אָמְרוּ לוֹ: “אֵלֶּה שְׁנֵי
בְנֵי־הָאָדָם”. אָמַר גַרִיבּ: “חוֹסֶה אֲנִי בֵאלֹהֵי אַבְרָהָם
יְדִיד־יָהּ. אֱלֹהֵי כָל דָּבָר וְהוּא כֹל יוּכַל”. טָסוּ שְׁנֵיהֶם
וְיָשַׁב גַרִיבּ מְצַפֶּה לָהֶם. וְאַחֲרֵי שְׁנֵי יָמִים בָּא אֵלָיו
אֶחָד מֵהֶם עִם כְּסוּת וְהִלְבִּישׁוֹ אוֹתָהּ וְטָעַן אוֹתוֹ עַל
גַּבּוֹ וְטָס עִמּוֹ אֶל מְרוֹמֵי הָאֲוִיר עַד שֶׁנֶּעֱלַם מִן הָעוֹלָם.
שָׁמַע גַרִיבּ אֶת תִּשְׁבְּחוֹת הַמַּלְאָכִים לֵאלֹהִים בָּאֲוִיר.
פָּגַע בַּמָארִד חֵץ שֶׁל אֵשׁ וּבָרַח וְשָׂם פָּנָיו לָאָרֶץ, עַד
שֶׁנִּשְׁאַר בֵּינוֹ וּבֵין הָאָרֶץ כִּמְטַחֲוֵי רֹמַח, וּכְבַר קָרַב
הַחֵץ אֵלָיו וְהִשִּׂיג אוֹתוֹ. הִתְנַשֵּׂא גַרִיבּ וְיָרַד מֵעַל
כְּתֵפוֹ, וּפָגַע בוֹ הַחֵץ וְנַעֲשֶׂה אֵפֶר. וְלֹא הָיְתָה יְרִידָתוֹ
שֶׁל גַרִיבּ אֶלָּא בַיָּם. שָׁקַע גַרִיבּ בְּתוֹךְ הַיָּם בְּעֶרֶךְ
שְׁתֵּי קוֹמוֹת שֶׁל אָדָם. עָלָה וְשָׂחָה אוֹתוֹ יוֹם וְלֵילוֹ וְיוֹם
שֵׁנִי, עַד שֶׁעָיְפָה נַפְשׁוֹ וְהָיָה בָרִי לוֹ שֶׁהוּא מֵת. לֹא בָא
הַיּוֹם הַשְּׁלִישִׁי אֶלָּא אַחֲרֵי שֶׁכְּבָר נִתְיָאֵשׁ מֵחַיִּים.
נִגְלָה לְפָנָיו הַר גָּבוֹהַּ. שָׂם אֵלָיו פָּנָיו וְעָלָה אֵלָיו
וְהִתְהַלֵּךְ בּוֹ וְנָזוֹן מִצִּמְחֵי הָאֲדָמָה. נָח יוֹם וָלַיְלָה.
אַחַר־כָּךְ עָלָה עַל מְרוֹמֵי הָהָר וְיָרַד מֵאֲחוֹרָיו וְנָסַע
יוֹמַיִם וְהִגִּיעַ אֶל עִיר בַּעֲלַת עֵצִים וּנְהָרוֹת וְחוֹמוֹת
וְסוֹלְלוֹת. כְּשֶׁהִגִּיעַ אֶל שַׁעֲרִי הָעִיר, קָמוּ עָלָיו
הַשּׁוֹעֲרִים וּתְפָסוּהוּ וְהֵבִיאוּ אוֹתוֹ אֶל מַלְכָּתָם. וְהָיָה
שְׁמָהּ גָ’אנְשָׁאהּ.54 וְהָיוּ שְׁנוֹת חַיֶּיהָ חֲמֵשׁ־מֵאוֹת
שָׁנָה. וְכָל מִי שֶׁהָיָה נִכְנָס לִמְדִינָתָהּ הָיוּ מַצִּיגִים אוֹתוֹ
לְפָנֶיהָ וְהָיְתָה לוֹקַחַת אוֹתוֹ וְשׁוֹכֶבֶת עִמּוֹ, וּכְשֶׁהָיָה
מוֹצִיא שְׁנָתוֹ הָיְתָה הוֹרֶגֶת אוֹתוֹ. וּכְבָר הָרְגָה אֲנָשִׁים
רַבִּים, כְּשֶׁהֵבִיאוּ אֵלֶיהָ אֶת גַרִיבּ, מָצָא חֵן בְּעֵינֶיהָ.
אָמְרָה לוֹ: “מַה שְּׁמֶךָ, וּמַה דָּתְךָ, וּמֵאֵיזוֹ אֶרֶץ אַתָּה?”
אָמַר לָהּ: “שְׁמִי גַרִיבּ מֶלֶךְ עִרָאק, וְדָתִי הָאִסְלָאם”. אָמְרָה
לוֹ: “צֵא מִדָּתְךָ וְהִכָּנֵס בְּדָתִי, וַאֲנִי נִשֵּׂאת לְךָ וְשָׂמָה
אוֹתְךָ מֶלֶךְ”. נָתַן בָּהּ גַרִיבּ עֵין־זַעַם וְאָמַר: “אֲבַדּוֹן לָךְ
וּלְדָתֵךְ”. נָזְפָה בוֹ וְאָמְרָה: “כְּלוּם תְּגַדֵּף אֶת הָאֱלִיל
שֶׁלִּי, שֶׁהוּא מֵאַלְמֻגִּים אֲדֻמִּים מְשֻׁבָּץ פְּנִינִים וַאֲבָנִים
טוֹבוֹת?” הוֹסִיפָה וְאָמְרָה: “אֲנָשִׁים, חִבְשׁוּ אוֹתוֹ בְבִנְיַן
הַכִּפָּה שֶׁל הַצֶּלֶם, אֶפְשָׁר יֵרַךְ לְבָבוֹ”. חֲבָשׁוּהוּ
בְמִקְדַּשׁ הַצֶּלֶם וְנָעֲלוּ עָלָיו אֶת הַדְּלָתוֹת.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וְשִׁשָּׁה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁאַחֲרֵי שֶׁתָּפְסוּ הָאֲנָשִׁים אֶת גַרִיבּ וְחָבְשׁוּ
אוֹתוֹ בְתוֹךְ בִּנְיַן הַכִּפָּה שֶׁל הַצֶּלֶם וְנָעֲלוּ עָלָיו אֶת
הַדְּלָתוֹת55, הָלְכוּ לְדַרְכָּם, הִסְתַּכֵּל גַרִיבּ בַּצֶּלֶם
וְהוּא מֵאַלְמֻגִּים אֲדֻמִּים וּבְצַוָּארוֹ עֲנָקִים שֶׁל פְּנִינִים
וַאֲבָנִים טוֹבוֹת. נִגַּשׁ גַרִיבּ אֶל הַצֶּלֶם וְהֵרִים אוֹתוֹ
וְהִכָּהוּ לָאָרֶץ וְהֻכָּה לִרְסִיסִים. יָשֵׁן עַד שֶׁעָלָה הַיּוֹם.
כְּשֶׁהֵאִיר הַבֹּקֶר יָשְׁבָה הַמַּלְכָּה עַל כִּסֵּא מַלְכוּתָהּ
וְאָמְרָה: “אֲנָשִׁים, הָבִיאוּ אֵלַי אֶת הָאַסִּיר”. הָלְכוּ אֶל
גַרִיבּ וּפָתְחוּ אֶת בִּנְיַן הַכִּפָּה וְנִכְנְסוּ וּמָצְאוּ אֶת
הַצֶּלֶם שָׁבוּר. סָפְקוּ עַל פְּנֵיהֶם עַד שֶׁיָּרַד דַּם מִזָּוִיּוֹת
עֵינֵיהֶם. נִגְּשׁוּ אֶל גַרִיבּ לְתָפְסוֹ. הִכָּה אֶחָד מֵהֶם
בְּאֶגְרוֹפוֹ, וּמֵת, וְשֵׁנִי, וַהֲרָגוֹ, עַד שֶׁהָרַג חֲמִשָּׁה
וְעֶשְׂרִים. בָּרְחוּ הַנִּשְׁאָרִים וְנִכְנְסוּ אֶל הַמַּלְכָּה
גָ’אנְשָׁאהּ וְהֵם זוֹעֲקִים. אָמְרָה לָהֶם: “מָה הָעִנְיָן?” אָמְרוּ
לָהּ: “שָׁבַר הָאַסִּיר אֶת צַלְמֵךְ וְהָרַג אֶת אֲנָשַׁיִךְ”. הִגִּידוּ
לָהּ מַה שֶּׁהָיָה. הִשְׁלִיכָה כִתְרָהּ לָאָרֶץ וְאָמְרָה: “אֵין עוֹד
כָּל עֵרֶךְ לַצֶּלֶם”. רָכְבָה עִם אֶלֶף גִּבּוֹרִים, וְשָׂמָה פָנֶיהָ
אֶל בֵּית הַצֶּלֶם וּמָצְאָה אֶת גַרִיבּ שֶׁכְּבָר יָצָא מִבִּנְיַן
הַכִּפָּה וּכְבַר אָחַז חֶרֶב וְהָיָה הוֹרֵג אֶת הַגִּבּוֹרִים וּמַפִּיל
לָאָרֶץ אֶת הָאֲנָשִׁים. הִסְתַּכְּלָה גָ’אנְשָׁאהּ בְּגַרִיבּ וְאֹמֶץ
לִבּוֹ, וְשָׁקְעָה בְאַהֲבָתוֹ. אָמְרָה בְלִבָּהּ: “אֵין לִי חֵפֶץ
בַּצֶּלֶם, וְאֵין חֶפְצִי אֶלָּא בְנָכְרִי זֶה שֶׁיִּשָּׁאֵר אֶצְלִי
בִּשְׁאֵרִית חַיַּי”. אָמְרָה לַאֲנָשֶׁיהָ: “סוּרוּ מֵעָלָיו”.
וּפָרְשׁוּ. נִגְּשָׁה וְלָחֲשָׁה לַחַשׁ שֶׁל כְּשָׁפִים. עָמַד גַרִיבּ
כְּשֶׁזְּרוֹעוֹתָיו רָפוּ וְהַחֶרֶב נָפְלָה מִיָּדוֹ. כְּפָתוּהוּ
וְהוֹבִילוּהוּ מֻשְׁפָּל וּבָזוּי וְנָבוֹךְ. חָזְרָה גָ’אנְשָׁאהּ
וְיָשְׁבָה עַל כִּסֵּא־מַלְכוּתָהּ וְצִוְּתָה אֶת אֲנָשֶׁיהָ
לְהִסְתַּלֵּק וְהִתְיַחֲדָה עִמּוֹ בַמָּקוֹם וְאָמְרָה לוֹ: “כֶּלֶב
שֶׁבָּעַרְבִים, כְּלוּם תְּשַׁבֵּר אֶת צַלְמִי וְתַהֲרֹג אֶת אֲנָשַׁי?”
אָמַר לָהּ: “אֲרוּרָה, אִלּוּ אֱלוֹהַּ הָיָה, הָיָה מֵגֵן עַל עַצְמוֹ”.
אָמְרָה לוֹ: “שָׂא אוֹתִי לְאִשָּׁה וַאֲנִי מוֹחֵל לְךָ מַה
שֶּׁעָשִׂיתָ”. אָמַר לָהּ: “אֵינִי עוֹשֶׂה כָל עִקָּר מִזֶּה”. אָמְרָה
לוֹ: “נִשְׁבַּעַת אֲנִי בַאֲמִתּוּת דָּתִי, שֶׁאֲנִי מְיַסֶּרֶת אוֹתָךְ
יִסּוּרִים קָשִׁים”. נָטְלָה מַיִם וְלָחֲשָׁה עֲלֵיהֶם וְזָרְקָה אוֹתָם
עָלָיו וְנַעֲשָׂה קוֹף. הָיְתָה מַאֲכִילָה אוֹתוֹ וּמַשְׁקָתוֹ. חָבְשָׁה
אוֹתוֹ בְתוֹךְ תָּא וְהִפְקִידָה עָלָיו מִי שֶׁיְטַפֵּל בּוֹ שְׁנָתַיִם
יָמִים. אַחַר־כָּךְ קָרְאָה לוֹ בְיוֹם מִן הַיָּמִים וְהֵבִיאָה אוֹתוֹ
לְפָנֶיהָ וְאָמְרָה לוֹ: “כְּלוּם תִּשְׁמַע לְקוֹלִי?” אָמַר לָהּ
מְנַעְנֵעַ בְּרֹאשׁוֹ: “הֵן”. שָׂמְחָה וְהִצִּילָה אוֹתוֹ מִן
הַכְּשָׁפִים וְהִגִּישָׁה לוֹ אֹכֶל, וְאָכַל עִמָּהּ וְשִׂחֵק וְנָשַׁק
אוֹתָהּ, וּבָטְחָה בוֹ וְרָגַע לְבָבָהּ. בָּא הַלַּיְלָה וְשָׁכְבָה.
נִגַּשׁ אֵלֶיהָ וּתְפָסָהּ בְּעָרְפָּהּ וְשִׁבֵּר אוֹתָהּ, וְלֹא
הִרְפָּה מִמֶּנָּה עַד שֶׁיָּצְאָה נִשְׁמָתָהּ. רָאָה בֵית־אוֹצָר
פָּתוּחַ. נִכְנַס אֵלָיו וּמָצָא בוֹ חֶרֶב מְעֻלֶּפֶת אֲבָנִים טוֹבוֹת
דַּמַּשְׂקִית וּתְרִיס שֶׁל בַּרְזֶל סִינִי. לָבַשׁ אֶת
כְּלֵי־הַמִּלְחָמָה בִּשְׁלֵמוּת וְהִמְתִּין עַד לַבֹּקֶר. יָצָא וְעָמַד
עַל שַׁעַר הָאַרְמוֹן. בָּאוּ הָאֶמִירִים וּבִקְּשׁוּ לְהִכָּנֵס
לְשֵׁרוּתָם וּמָצְאוּ אֶת גַרִיבּ. וְהוּא לָבוּשׁ כְּלֵי־מִלְחָמָה.
אָמַר לָהֶם: “אֲנָשִׁים, עִזְבוּ אֶת עֲבוֹדַת הָאֱלִילִים וְעִבְדוּ אֶת
הַמֶּלֶךְ הַיּוֹדֵעַ כֹּל, בּוֹרֵא לַיְלָה וָיוֹם וַאֲדוֹן
בְּנֵי־הָאָדָם, מְחַיֶּה הָעֲצָמוֹת הַמֵּתוֹת וּבוֹרֵא כָּל דָּבָר
וְהוּא הַכֹּל יָכֹל”. כְּשֶׁשָּׁמְעוּ הַכּוֹפְרִים דְּבָרִים אֵלֶּה
הִתְקִיפוּ אוֹתוֹ. הִתְנַפֵּל עֲלֵיהֶם כְּאִלּוּ הָיָה אַרְיֵה טוֹרֵף,
וְהִשְׁתּוֹלֵל בְּתוֹכָם וְהָרַג מֵהֶם עָם רָב.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וְשִׁבְעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁבְּשָׁעָה שֶׁהִתְנַפֵּל גַרִיבּ עַל הַכּוֹפְרִים, הָרַג
מֵהֶם עָם רָב. תָּקַף הַלַּיְלָה וְהָלְכוּ וְנִתְרַבּוּ עָלָיו
וּבִקְּשׁוּ לְתָפְסוֹ, וְהִנֵּה הִסְתָּעֲרוּ אֶלֶף מָארִד עַל
הַכּוֹפְרִים בְּאֶלֶף חֶרֶב, וְרֹאשׁ לָהֶם זַלְזָאל בֶּן מֻזַלְזִל
וְהוּא הוֹלֵךְ לִפְנֵיהֶם. הִכּוּ אוֹתָם לְפִי הַחֶרֶב הַגּוֹזֶרֶת
וְהִשְׁקוּ אוֹתָם אֶת כּוֹס הָאֲבַדּוֹן וּמִהֵר אֱלֹהִים יִתְעַלֶּה
לְהוֹרִיד נִשְׁמוֹתֵיהֶם לְתוֹךְ גֵּיהִנֹּם, וְלֹא נִשְׁאַר מֵאַנְשֵׁי
גָ’אנְשָׁאהּ מִי שֶׁיָּשִׁיב דָּבָר. צָעֲקוּ הָעוֹזְרִים לָהֶם: “חֶסֶד,
חֶסֶד”. וְהֶאֱמִינוּ בַמֶּלֶךְ הַדַּיָּן אֲשֶׁר לֹא יַטְרִידֶנּוּ שׁוּם
עִנְיָן מֵעִנְיָן. מְאַבֵּד אֶת הַמְּרֻבִּים וּמְכַלֶּה אֶת
הַגִּבּוֹרִים. אֱלֹהֵי הָעוֹלָם־הַזֶּה וְהָעוֹלָם הַבָּא. נָתַן זַלְזָאל
שָׁלוֹם לְגַרִיבּ וּבֵרַךְ אוֹתוֹ לְצֵאתוֹ בְשָׁלוֹם. אָמַר לוֹ גַרִיבּ:
“מִי הוּא שֶׁהוֹדִיעַ לְךָ עַל־דְּבַר מַצָּבִי?” אָמַר לוֹ: “אֲדוֹנִי,
כְּשֶׁחֲבָשַׁנִי אָבִי וְשָׁלַח אוֹתְךָ אֶל עֵמֶק־הָאֵשׁ, נִשְׁאַרְתִּי
בְּבֵית־הָאֲסוּרִים שְׁנָתַיִם, אַחַר־כָּךְ הוֹצִיאֲנִי לַחָפְשִׁי.
שָׁהִיתִי אַחֲרֵי זֶה שָׁנָה עַד שֶׁחָזַרְתִּי לְמַצָּבִי זֶה שֶׁהָיתִי
בוֹ לְפָנִים, וְהָרַגְתִּי אֶת אָבִי, וְסָרוּ לְמִשְׁמַעְתִּי
הַגְּדוּדִים. וְזֶה לִי שָׁנָה שֶׁאֲנִי מוֹשֵׁל עֲלֵיהֶם. הָיִיתִי
יָשֵׁן לַיְלָה אֶחָד וּמְהַרְהֵר בְּךָ, וּרְאִיתִיךָ בַּחֲלוֹם
כְּשֶׁאַתָּה נִלְחָם בְּאַנְשֵׁי גָ’אנְשָׁאהּ. לָקַחְתִּי אֶת אֵלֶּה
אֶלֶף הַמָּארִד וּבָאתִי אֵלֶיךָ”. הִתְפַּלֵּא גַרִיבּ עַל מְאֹרָע זֶה.
לָקַח אֶת רְכוּשׁ גָ’אנְשָׁאהּ וְאֶת רְכוּשׁ אֲנָשֶׁיהָ, וְהִפְקִיד עַל
הָעִיר מוֹשֵׁל. טַעֲנוּ הַמָּארִדִים אֶת הָרְכוּשׁ וְאֶת גַרִיבּ, וְלֹא
לָנוּ לֵילָם אֶלָּא בִמְדִינַת זַלְזָאל. עָמַד גַרִיבּ אֵצֶל זַלְזָאל
שִׁשָּׁה חֳדָשִׁים, וּבִקֵּשׁ לָלֶכֶת. הֵכִין זַלְזָאל מַתָּנוֹת
וְשָׁלַח שְׁלשֶׁת אֲלָפִים מָארִד, וְהֵבִיאוּ אֶת הָרְכוּשׁ מִמְּדִינַת
אַלְכַּרָג', וְהִנִּיחוּ אוֹתוֹ עַל רְכוּשׁ גָ’אנְשָׁאהּ. צִוָּם לִטְעֹן
אֶת הַמַּתָּנוֹת וְאֶת הָרְכוּשׁ עַל גַּבָּם. וְטָעַן זַלְזָאל אֶת
גַרִיבּ עַל גַּבּוֹ וְשָׂמוּ פְנֵיהֶם אֶל מְדִינַת אִסְבָּאנִיר
אַלְמַדָאאִן. וְלֹא הִגִּיעַ חֲצוֹת הַלַּיְלָה אֶלָּא כְּשֶׁהֵם
בְּתוֹכָהּ. הִתְבּוֹנֵן גַרִיבּ וְרָאָה אֶת הָעִיר בַּמָּצוֹר מֻקֶּפֶת
צָבָא רַב כַּיָּם הַגּוֹעֵשׁ. אָמַר גַרִיבּ אֶל זַלְזָאל: “אָחִי, מַה
סִּבַּת מָצוֹר זֶה? וּמֵהֵיכָן צָבָא זֶה?” יָרַד גַרִיבּ עַל גַּג
הָאַרְמוֹן וְהִכְרִיז: “הוֹי כַּוְכַּבֻּ אלצַּבָּאח, הוֹי מַהְדִיָּה”.
קָמוּ שְׁתֵּיהֶן מִשְּׁנָתָן נִדְהָמוֹת וְאָמְרוּ: “מִי הוּא הַקּוֹרֵא
לָנוּ בְשָׁעָה זוֹ?” אָמַר לָהֶן: “אֲנִי אֲדוֹנְכֶן גַרִיבּ, כְּעוֹשֶׂה
נִפְלָאוֹת יָצָא לוֹ טִיב”. כְּשֶׁשָּׁמְעוּ שְׁתֵּי הַגְּבִירוֹת אֶת
דִּבְרֵי אֲדוֹנָן שָׂמְחוּ, וּכְמוֹ כֵן הַנְּעָרוֹת וְהַסָּרִיסִים.
יָרַד גַרִיבּ וְנָפְלוּ עַל צַוָּארָיו וְסִלְסְלוּ בְּזִמְרָה קוֹלוֹת
שִׂמְחָה. וְצָלַל לְקוֹלָן הָאַרְמוֹן. בָּאוּ הַמְפַקְּדִים
מִמִּשְׁכְּבוֹתָם וְאָמְרוּ: “מָה הָעִנְיָן?” עָלוּ לָאַרְמוֹן וְאָמְרוּ
לַסָּרִיסִים: “כְּלוּם יָלְדָה אַחַת הַנְּעָרוֹת בֵּן זָכָר?”56
אָמְרוּ לָהֶם: “לֹא. וְאוּלָם הִתְבַּשְּׂרוּ בְטוֹבָה, שֶׁכְּבָר
הִגִּיעַ אֲלֵיכֶם הַמֶּלֶךְ גַרִיבּ”. שָׂמְחוּ הָאֶמִירִים. נָתַן
גַרִיבּ שָׁלוֹם לַנָּשִׁים וְיָצָא אֶל יְדִידָיו. נָפְלוּ עַל צַוָּארָיו
וְנָשְׁקוּ יָדָיו וְרַגְלָיו, וְהוֹדוּ לֵאלֹהִים יִתְעַלֶּה וְשִׁבְּחוּ
לוֹ. יָשַׁב גַרִיבּ עַל כִּסֵּא מַלְכוּתוֹ וְקָרָא לַחֲבֵרָיו וּבָאוּ
וְיָשְׁבוּ מִסָּבִיב לוֹ. שָׁאַל אוֹתָם בִּדְבַר הַצָּבָא הַחוֹנִים
עֲלֵיהֶם. אָמְרוּ לוֹ: “הַמֶּלֶךְ זֶה לָהֶם שְׁלשָׁה יָמִים מֵאָז חָנוּ
עָלֵינוּ, וְעִמָּם שֵׁדִים וּבְנֵי־אָדָם, וְאֵין אָנוּ יוֹדְעִים מָה הֵם
מְבַקְּשִׁים וְלֹא פָרְצָה בֵינֵינוּ וּבֵינֵיהֶם מִלְחָמָה וְלֹא
חִלּוּפֵי דְּבָרִים”. אָמַר לָהֶם גַרִיבּ: “לְמָחָר נִשְׁלַח אֲלֵיהֶם
מִכְתָּב וְנִרְאֶה מָה הֵם מְבַקְּשִׁים”. הוֹסִיפוּ וְאָמְרוּ לוֹ:
“וּמַלְכָּם שְׁמוֹ מֻרָאד שָׁאהּ וְתַחַת יָדוֹ מֵאָה אֶלֶף פָּרָשׁ.
וּשְׁלשֶׁת אֲלָפִים רַגְלִי וּמָאתַיִם מֵחֲבוּרוֹת הַשֵּׁדִים”.
וְהָיְתָה לְבוֹאוֹ שֶׁל צָבָא זֶה עִנְיָן מֻפְלָא.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וּשְׁמוֹנָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁהָיְתָה לְבוֹאוֹ שֶׁל אוֹתוֹ צָבָא וַחֲנוֹתוֹ עַל הָעִיר
אִסְבָּאנִיר סִבָּה מֻפְלָאָה. וְזוֹ הִיא: בְּשָׁעָה שֶׁשָּׁלַח
הַמֶּלֶךְ סַבּוּר אֶת בִּתּוֹ בְיַד שְׁנַיִם מֵאֲנָשָׁיו וְאָמַר לָהֶם:
טַבְּעוּ אוֹתָהּ בְּגִיחוֹן, יָצְאוּ עִמָּהּ וְאָמְרוּ לָהּ: “לְכִי
לְדַרְכֵּךְ וְאַל תֵּרָאִי לְעֵינֵי אָבִיךְ שֶׁלֹּא יַהֲרֹג אוֹתָנוּ
וְיַהֲרֹג אוֹתָךְ”, יָצְאָה פַכְ’ר־תָּאג' לְדַרְכָּהּ נְבוֹכָה מִבְּלִי
לָדַעַת לְאָן לִפְנוֹת, וְאָמְרָה: “הֵיכָן עֵינְךָ, גַרִיבּ שֶׁתִּרְאֶה
מַצָּבִי, וְזֶה שֶׁאֲנִי שְׁרוּיָה בוֹ”. לֹא פָסְקָה לָלֶכֶת מֵאֶרֶץ אֶל
אֶרֶץ וּמֵעֵמֶק לְעֵמֶק, עַד שֶׁעָבְרָה עַל פְּנֵי עֵמֶק מֻשְׁפָּע
בְּעֵצִים וּנְהָרוֹת, וּבְאֶמְצָעוֹ טִירָה בְנוּיָה כְמוֹ רָמִים
וִיסוֹדוֹתֶיהָ אֵיתָנִים, דּוֹמָה כְאִלּוּ הִיא גִנָּה מִגַּנּוֹת עֵדֶן.
פָּתְחָה פַכְ’ר־תָּאג' אֶת הַטִּירָה וְנִכְנְסָה לְתוֹכָהּ וּמָצְאָה
אוֹתָהּ מְרֻפֶּדֶת בִּשְׁטִיחִים שֶׁל מֶשִׁי, וּבְתוֹכָהּ מִכְּלֵי זָהָב
וָכֶסֶף מַשֶּׁהוּ רָב. וּמָצְאָה בְתוֹכָהּ מֵאָה נַעֲרָה מִן הַנְּעָרוֹת
הַיָּפוֹת. כְּשֶׁרָאוּ הַנְּעָרוֹת אֶת פַכְ’ר־תָּאג‘, קָמוּ לִקְרָאתָהּ
וְנָתְנוּ לָהּ שָׁלוֹם, בְּדַמּוֹתָן שֶׁמִּבְּנוֹת הַשֵּׁדִים הִיא.
שָׁאֲלוּ אוֹתָהּ לְמַצָּבָהּ, וְאָמְרָה לָהֶן: “אֲנִי בַת מֶלֶךְ
פָּרַס”, וְסִפְּרָה לָהֶן מַה שֶּׁאֵרַע לָהּ. כְּשֶׁשָּׁמְעוּ
הַנְּעָרוֹת דְּבָרִים אֵלֶּה, הִצְטָעֲרוּ עָלֶיהָ. הִרְגִּיעוּ אֶת
רוּחָהּ וְאָמְרוּ לָהּ: “יֵרָגַע לְבָבֵךְ וְתָנוּחַ דַּעְתֵּךְ, וַהֲרֵי
לָךְ מַה שֶּׁתֹּאכְלִי וּמַה שֶּׁתִּשְׁתִּי וּמַה שֶּׁתִּלְבְּשִׁי,
וְכֻלָּנוּ עוֹמְדוֹת לְשֵׁרוּתֵךְ”. בֵּרְכָה אוֹתָן. הִגִּישׁוּ לָהּ
אֹכֶל וְאָכְלָה דֵי־שָׂבְעָהּ. אָמְרָה פַכְ’ר־תָּאג’ לַנְּעָרוֹת: “וּמִי
הוּא בְעָלָיו שֶׁל אַרְמוֹן זֶה, וְהַמּוֹשֵׁל בָּכֶן?” אָמְרוּ לָהּ:
""אֲדוֹנֵנוּ הוּא הַמֶּלֶךְ צַלְצָאל בֶּן דָאל, וְהוּא בָא בְכָל חֹדֶשׁ
לַיְלָה וּמַשְׁכִּים וּפוֹנֶה וְהוֹלֵךְ לִמְשֹׁל בְּשִׁבְטֵי הַשֵּׁדִים.
עָמְדָה אֶצְלָן פַכְ’ר־תָּאג' חֲמִשָּׁה יָמִים וְיָלְדָה בֵן זָכָר
כְּמוֹ הַיָּרֵחַ. כָּרְתוּ שָׁרְרוֹ וְכִחֲלוּ עֵינָיו וְקָרְאוּ לוֹ שֵׁם
מֻרָאד שָׁאהּ. גָּדַל בְּחֵיק אִמּוֹ. אַחֲרֵי זְמַן מוּעָט בָּא
הַמֶּלֶךְ צַלְצָאל רוֹכֵב עַל פִּיל לָבָן כִּנְיָר, גָּדוֹל כְּמִגְדָל
אֵיתָן, וּמִסָּבִיב לוֹ עֵדוֹת הַשֵּׁדִים. נִכְנַס אֶל הָאַרְמוֹן,
וְקִבְּלוּ הַנְּעָרוֹת פָּנָיו וְנָשְׁקוּ אֶת הָאָרֶץ, וְעִמָּן
פַכְ’ר־תָּאג‘. הִסְתַּכֵּל בָּהּ הַמֶּלֶךְ וְאָמַר לַנְּעָרוֹת: “מִי
הִיא נַעֲרָה זוֹ?” אָמְרוּ לוֹ: “בַּת סַבּוּר מֶלֶךְ פָּרַס
וְהַתֻּרְכִּים וַאלַדְיְלָם”. אָמַר לָהֶן: “מִי הֵבִיא אוֹתָהּ לְמָקוֹם
זֶה?” סִפְּרוּ לוֹ מַה שֶּׁאֵרַע לָהּ. נִצְטָעֵר עָלֶיהָ וְאָמַר: “אַל
תִּצְטַעֲרִי, וְהַאֲרִיכִי רוּחֵךְ עַד שֶׁאַתְּ מְגַדֶּלֶת אֶת בְּנֵךְ
וְיִגְדַּל. אַחַר־כָּךְ אֵלֵךְ אֲנִי לְאֶרֶץ פָּרַס וְאֶכְרֹת אֶת רֹאשׁ
אָבִיךְ מֵעַל כְּתֵפָיו וְאוֹשִׁיב לָךְ אֶת בְּנֵךְ עַל כִּסֵּא־מַלְכוּת
פָּרַס וְהַתֻּרְכִּים וַאלדַּיְלָם”. קָמָה פַכְ’ר־תָּאג’ וְנָשְׁקָה אֶת
שְׁתֵּי יָדָיו וּבֵרְכָה אוֹתוֹ. יָשְׁבָה מְגַדֶּלֶת אֶת בְּנָהּ עִם
יַלְדֵי הַמְּלָכִים. הָיוּ רוֹכְבִים עַל הַסּוּסִים וְהוֹלְכִים לְצֵיד
חַיּוֹת־בָּר וּצְבִי וְאַיָּל. לָמַד לָצוּד חַיּוֹת־פֶּרֶא
וְחַיּוֹת־טֶרֶף, וְהָיָה אוֹכֵל מִבְּשָׂרָן עַד שֶׁנַּעֲשָׂה לִבּוֹ
קָשֶׁה מֵאֶבֶן. כְּשֶׁהִגִּיעַ לְגִיל חֲמֵשׁ־עֶשְׂרֵה שָׁנָה, חָזְקָה
רוּחוֹ וְאָמַר לְאִמּוֹ: “אִמָּא, מִי הוּא אָבִי?” אָמְרָה לוֹ: “בְּנִי,
אָבִיךָ הוּא הַמֶּלֶךְ גַרִיבּ, מֶלֶךְ עִרָאק, וַאֲנִי בַת מֶלֶךְ
פָּרַס”. וְסִפְּרָה לוֹ מַה שֶּׁאֵרַע לָהּ. כְּשֶׁשָּׁמַע אֶת דְּבָרֶיהָ
אָמַר לָהּ: “כְּלוּם צִוָּה סָבִי לְהָרְגֵךְ וְלַהֲרֹג אֶת אָבִי?”
אָמְרָה לוֹ: “הֵן”. אָמַר לָהּ: “נִשְׁבָּע אֲנִי בַּזְּכוּת שֶׁיֵּשׁ
לָךְ עָלַי עַל שֶׁגִּדַּלְתְּ אוֹתִי, שֶׁאֲנִי נוֹסֵעַ אֶל מְדִינַת
אָבִיךְ וְכוֹרֵת רֹאשׁוֹ וּמַגִּישׁוֹ לָךְ”. שָׂמְחָה עַל דְּבָרָיו.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וְשִׁבְעִים וְתִשְׁעָה, אָמְרָה: שָׁמַעְתִּי, הַמֶּלֶךְ
הַמְאֻשָּׁר, שֶׁמֻרָאד שָׁאהּ בְּנָהּ שֶׁל פַכְ’ר־תָּאג' הָיָה
מִתְרַגֵּל בִּרְכִיבָה עִם מָאתַיִם שֵׁדִים עַד שֶׁגָּדַל. הִתְחִילוּ
נוֹסְעִים וּפוֹשְׁטִים בִּגְדוּד עַל פָּרָשַׁת דְּרָכִים. וְהָלְכוּ
הָלוֹךְ וְנָסוֹעַ עַד שֶׁקָּרְבוּ לְאֶרֶץ שִׁירָאז, וְהִתְנַפְּלוּ
עָלֶיהָ. הִתְנַפֵּל מֻרָאד שָׁאהּ עַל אַרְמוֹן הַמֶּלֶךְ וְהִתִּיז אֶת
רֹאשׁוֹ, כְּשֶׁהוּא יוֹשֵׁב עַל כִּסֵּא מַלְכוּתוֹ, וְהָרַג מִחֵילוֹ עַם
רָב. צָעֲקוּ הָאֲחֵרִים מְבַקְּשִׁים חֶסֶד, וְנָשְׁקוּ בִרְכֵּי מֻרָאד
שָׁאהּ. מָנָה אוֹתָם וּמְצָאָם עֲשֶׂרֶת אֲלָפִים פָּרָשׁ, וְרָכְבוּ
לְשֵׁרוּתוֹ נָסְעוּ אֶל בַּלְךְ57 וְהָרְגוּ אֶת מֶלֶךְ הָעִיר
וְהִשְׁמִידוּ אֶת צִבְאוֹתֶיהָ וְהִשְׁתַּלְּטוּ עַל תּוֹשָׁבֶיהָ.
נָסְעוּ אֶל נוּרַיְן,58 וּכְבָר נָסַע מֻרָאד שָׁאהּ בִּשְׁלשִׁים
אֶלֶף פָּרָשׁ. יָצָא לִקְרָאתָם מוֹשֵׁל נוּרַיְן סָר לְמִשְׁמַעְתָּם
וְהִגִּישׁ לָהֶם הוֹן וּסְגֻלּוֹת יְקָר. רָכַב בִּשְׁלשִׁים אֶלֶף
פָּרָשׁ וְנָסְעוּ וּמְגַמַּת פְּנֵיהֶם מְדִינַת סַמַרְקַנְד שֶׁל פָּרַס,
וּכְבָשׁוּהָ59. נָסְעוּ
אֶל אַכְ’לָאט60 וּכְבָשׁוּהָ. נָסְעוּ הָלְאָה, וְלֹא הִגִּיעוּ אֶל
מְדִינָה מִבְּלִי שֶׁכְּבָשׁוּהָ. וּכְבָר הָיָה לְמֻרָאד שָׁאהּ חַיִל
עָצוּם וְכָל מַה שֶּׁהָיָה לוֹקֵחַ מִן הַהוֹן וּסְגֻלּוֹת־הַחֶמְדָּה מִן
הֶעָרִים הָיָה מְחַלֵּק לָאֲנָשִׁים, וְאָהֲבוּ אוֹתוֹ בִגְלַל
אֹמֶץ־לִבּוֹ וּנְדִיבוּתוֹ. אַחַר־כָּךְ הִגִּיעַ אֶל אִסְבָּאנִיר
אַלְמַדָאאִן וְאָמַר: “הַמְתִּינוּ עַד שֶׁאָבִיא שְׁאַר צְבָאִי
וְאֶתְפֹּס אֶת אֲבִי־אִמִּי וְאָבִיא אוֹתוֹ לִפְנֵי אִמִּי לְרַפֵּא אֶת
לִבָּהּ בְּהַתָּזַת רֹאשׁוֹ”. שָׁלַח אֶת מִי שֶׁיָּבִיא אוֹתָהּ.
וּמִשּׁוּם כָּךְ לֹא בָאוּ לִידֵי מִלְחָמָה זְמַן שְׁלשֶׁת יָמִים.
וּכְבָר הִגִּיעַ גַרִיבּ וְעִמּוֹ זַלְזָאל עִם אַרְבָּעִים אֶלֶף מָארִד
נוֹשְׂאִים אֶת הַהוֹן וְהַמַּתָּנוֹת, וְשָׁאַל עַל דְּבַר הַצָּבָא
הַחוֹנִים, וְאָמְרוּ לוֹ: “אֵין אָנוּ יוֹדְעִים מֵאַיִן הֵם. וְזֶה לָהֶם
שְׁלשָׁה יָמִים מִבְּלִי שֶׁיִּלָחֲמוּ בָּנוּ וּמִבְּלִי שֶׁנִּלָּחֵם
בָּם”. הִגִּיעָה פַכְ’ר־תָּאג', חִבֵּק אוֹתָהּ בְּנָהּ מֻרָאד שָׁאהּ
וְאָמַר לָהּ: “שְׁבִי בְּאָהֳלֵךְ עַד שֶׁאֲנִי מֵבִיא לָךְ אֶת אָבִיךְ”.
בֵּרְכָה אוֹתוֹ בִּתְשׁוּעָה מֵאֵת רִבּוֹן הָעוֹלָמִים, אֱלֹהֵי
הַשָּׁמַיִם וְהָאֲרָצוֹת. כְּשֶׁהִגִּיעַ הַבֹּקֶר רָכַב מֻרָאד שָׁאהּ
וּמָאתַיִם הַמָּארִד לִימִינוֹ וּמַלְכֵי בְנֵי־הָאָדָם לִשְׂמֹאלוֹ,
וְהִכּוּ בְתֻפֵּי הַמִּלְחָמָה. שָׁמַע גַרִיבּ וְרָכַב וְיָצָא וְקָרָא
אֶת אֲנָשָׁיו לַמִּלְחָמָה. עָמְדוּ הַשֵּׁדִים לִימִינוֹ וּבְנֵי־הָאָדָם
לִשְׂמֹאלוֹ. יָצָא מֻרָאד לְדוּ־קְרָב כְּשֶׁהוּא טוֹבֵעַ
בִּכְלֵי־מִלְחָמָה. הוֹבִיל אֶת סוּסוֹ יְמִינָה וּשְׂמֹאלָה וְהִכְרִיז:
“אֲנָשִׁים, אַל יֵצֵא אֵלַי לְדוּ־קְרָב אֶלָּא מַלְכְּכֶם, וְאִם
יִגְבַּר עָלַי, יִהְיֶה הוּא אֲדוֹן שְׁנֵי הַצְּבָאוֹת, אַךְ אִם אֲנִי
גוֹבֵר עָלָיו, הֲרֵינִי הוֹרְגוֹ כְּמוֹ אֶת זוּלָתוֹ”. כְּשֶׁשָּׁמַע
גַרִיבּ אֶת דִּבְרֵי מֻרָאד־שָׁאהּ אָמַר: “גֵּשׁ הָלְאָה, כֶּלֶב
שֶׁבָּעַרְבִים”. הִתְקִיפוּ זֶה אֶת זֶה וְדָקְרוּ אִישׁ אֶת אָחִיו
בָּרְמָחִים עַד שֶׁנִּשְׁבְּרוּ. הִכּוּ זֶה אֶת זֶה בַחֲרָבוֹת עַד
שֶׁקָּהוּ. וְלֹא פָסְקוּ לָרוּץ קָדִימָה וְלָסֶגֶת אָחוֹר וְלִקְרַב
וּלְהִתְרַחֵק עַד שֶׁהִגִּיעַ חֲצוֹת הַיּוֹם. וּכְבָר נָפְלוּ הַסּוּסִים
מִתַּחְתֵּיהֶם. יָרְדוּ עַל הָאָרֶץ וְתָפְסוּ זֶה אֶת זֶה. בְּאוֹתָהּ
שָׁעָה הִתְנַפֵּל מֻרָאד־שָׁאהּ עַל גַרִיבּ וְחָטַף אוֹתוֹ וּבִקֵּשׁ
לְהַכּוֹתוֹ לָאָרֶץ. תָּפַס גַרִיבּ בִּשְׁתֵּי אָזְנָיו וּמְשָׁכָן
אֵלָיו בְּכֹחַ עַד שֶׁנִּדְמָה לְמֻרָאד שָׁאהּ שֶׁשָּׁמַיִם כָּפוּ עַל
הָאָרֶץ. צָעַק בִּמְלֹא פִיו וְאָמַר: “בַּחֲסוּתְךָ אֲנִי, פָּרָשׁ
הַדּוֹר”. וּכְפָתוֹ גַרִיבּ.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשֵּׁשׁ
מֵאוֹת וּשְׁמוֹנִים, אָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁכְּשֶׁתָּפַס גַרִיבּ בִּשְׁתֵּי אָזְנָיו שֶׁל מֻרָאד שָׁאהּ
וּמְשָׁכָן אֵלָיו בְכֹחַ, קָרָא מֻרָאד־שָׁאהּ: “בַּחֲסוּתְךָ אֲנִי
פָּרָשׁ־הַדּוֹר”, וּכְפָתוֹ גַרִיבּ. בִּקְּשׁוּ הַמָּארִדִים חֲבֵרָיו
שֶׁל מֻרָאד־שָׁאהּ לְהַתְקִיף וּלְהַצִּילוֹ. הִתְנַפֵּל מֻרָאד־שָׁאהּ
עִם אֶלֶף מָארִד וּבִקְּשׁוּ לְהַתְקִיף בְּכֹחַ אֶת הַמָּארִדִים שֶׁל
מֻרָאד־שָׁאהּ. צָעֲקוּ: “חֶסֶד, חֶסֶד”, וְהִשְׁלִיכוּ אֶת נִשְׁקָם.
יָשַׁב גַרִיבּ בְּתוֹךְ אֹהֶל־הַמַּלְכוּת שֶׁלּוֹ, וְהָיָה שֶׁל מֶשִׁי
יָרֹק רָקוּם בְּזָהָב אָדֹם מְעֻטָּר פְּנִינִים וַאֲבָנִים טוֹבוֹת.
קָרָא לְהָבִיא אֶת מֻרָאד שָׁאהּ, וְהֵבִיאוּ אוֹתוֹ לְפָנָיו כְּשֶׁהוּא
נִתְקָל בָּאזִקִּים וּבַמַּנְעוּלִים. כְּשֶׁרָאָה מֻרָאד־שָׁאהּ אֶת
גַרִיבּ, הִרְכִּין אֶת רֹאשׁוֹ לָאָרֶץ מִבּוּשָׁה. אָמַר לוֹ גַרִיבּ:
“כֶּלֶב שֶׁבָּעַרְבִים, מַה תָּאָרְךָ עַד שֶׁאַתָּה רוֹכֵב וּמְדַמֶּה
עַצְמְךָ לַמְּלָכִים?” אָמַר לוֹ: “אֲדוֹנִי, אַל תִּשָּׂא עָלַי עָוֹן,
שֶׁיֵּשׁ לִי בַמֶּה לְהִצְטַדֵּק”. אָמַר לוֹ גַרִיבּ: “מַה פָּנִים
לְהִצְטַדְּקוּתְךָ? מִי הוּא אָבִיךָ, וּמִי הִיא אִמְּךָ? וּמַה שֵּׁם
אָבִיךָ, וּמַה שֵּׁם אִמְּךָ?” אָמַר לוֹ: “שְׁמוֹ שֶׁל אָבִי גַרִיבּ
מֶלֶךְ עִרָאק, וְשֵׁם אִמִּי פַכְ’ר־תָּאג' בַּת מֶלֶךְ פָּרַס”.
כְּשֶׁשָּׁמַע גַרִיבּ אֶת דְּבָרָיו צָעַק צְעָקָה גְדוֹלָה וְנָפַל
מִתְעַלֵּף. הִזְלִיפוּ עָלָיו מֵי־וְרָדִים. וּכְשֶׁהִתְעוֹרֵר אָמַר לוֹ:
“כְּלוּם אַתָּה הוּא בְנוֹ שֶׁל גַרִיבּ מִפַכְ’ר־תָּאג'?” אָמַר לוֹ:
“הֵן”. אָמַר לוֹ גַרִיבּ: “אַתָּה פָּרָשׁ בֶּן פָּרָשׁ. הַתִּירוּ אֶת
הַכְּבָלִים מֵעַל בְּנִי”. נִגְּשׁוּ סַהִים וַאלְכַּיְלַגָ’אן
וְהִתִּירוּ אֶת מֻרָאד שָׁאהּ. אֲסָפוֹ גַרִיבּ אֶל חֵיקוֹ וְהוֹשִׁיבוֹ
לְצִדּוֹ, וְאָמַר לוֹ: “הֵיכָן אִמְּךָ?” אָמַר לוֹ: “אֶצְלִי הִיא
בְּאָהֳלִי”. אָמַר לוֹ: “הָבֵא אוֹתָהּ אֵלַי”. רָכַב מֻרָאד־שָׁאהּ
וְנָסַע אֶל אָהֳלָיו. פָּגְשׁוּ אוֹתוֹ יְדִידָיו וְשָׂמְחוּ שֶׁיָּצָא
בְשָׁלוֹם וְשָׁאֲלוּ אוֹתוֹ לְמַצָּבוֹ. אָמַר לָהֶם: “אֵין זוֹ עֵת
לִשְׁאֵלוֹת”. נִכְנַס אֶל אִמּוֹ וְסָח לָהּ מַה שֶּׁאֵרַע. שָׂמְחָה
שִׂמְחָה עֲצוּמָה. הֵבִיא אוֹתָהּ אֶל אָבִיו. חִבְּקוּ זֶה אֶת זוֹ
וְשָׂמְחוּ זֶה בְּזוֹ. הִתְאַסְלְמָה פַכְ’ר־תָּאג' וְהִתְאַסְלֵם
מֻרָאד־שָׁאהּ, וְהִצִּיעוּ לִפְנֵי צִבְאוֹתֵיהֶם לְהִתְאַסְלֵם,
וְהִתְאַסְלְמוּ כֻלָּם בְּלִבָּם וּבְפִיהֶם, וְשָׂמַח גַרִיבּ עַל
הִתְאַסְלְמָם, אַחַר־כָּךְ הֵבִיא לְפָנָיו אֶת הַמֶּלֶךְ סַבּוּר,
וְהוֹכִיחוֹ עַל מַעֲשֵׂהוּ שֶׁלּוֹ וְשֶׁל בְּנוֹ, וְהִצִּיעַ לִפְנֵיהֶם
אֶת הָאִסְלָאם, וְסֵרְבוּ. צָלַב אוֹתָם עַל שַׁעַר הָעִיר. פֵּאֲרוּ אֶת
הָעִיר, וְשָׂמְחוּ תוֹשָׁבֵי־הָעִיר וּפֵאֲרוּהָ, שָׂמוּ בְרֹאשׁ
מֻרָאד־שָׁאהּ אֶת כֶּתֶר מַלְכֵי פָרַס וְשָׂמוּ אוֹתוֹ מֶלֶךְ עַל פָּרַס
וְהַתֻּרְכִּים וַאלְדַיְלָם. שָׁלַח הַמֶּלֶךְ גַרִיבּ אֶת דּוֹדוֹ אֲחִי
אָבִיו אַלַדָּאמִג לִהְיוֹת מֶלֶךְ עַל עִרָאק. וְהָיוּ סָרִים
לְמִשְׁמַעַת גַרִיבּ כָּל הָאֲרָצוֹת וְהָאֲנָשִׁים. יָשַׁב גַרִיבּ
בְּמַמְלַכְתּוֹ נוֹהֵג בְּצֶדֶק עִם הַנְּתִינִים, וְאָהֲבוּ אוֹתוֹ
הַבְּרִיּוֹת כֻּלָּן. וְלֹא פָסְקוּ מִן הַנְּעִימִים בַּחַיִּים
וְהַמְרֻוָּחִים בָּהֶם עַד שֶׁבָּא אֲלֵיהֶם מַשְׁתִּיק הַתַּעֲנוּגוֹת
וּמַפְרִיד הַחֲבִילוֹת. יִשְׁתַּבַּח זֶה אֲשֶׁר תִּפְאֶרֶת עֻזּוֹ
וְקִיּוּמוֹ עֲדֵי עַד וַחֲסָדָיו עַל כָּל בְּרִיּוֹתָיו. וְזֶהוּ מַה
שֶּׁהִגִּיעַ אֵלֵינוּ מִסִּפּוּר גַרִיבּ וְעַגִ’יבּ.




פלא  ↩


ליטמן בתרגומו גורס “עשרים שנה”. וחושב “עשר” לשיבוש הנוסח.  ↩


הנכרי  ↩


המורה חצים בלילות  ↩


כאן שוכח המספר ועושה את גריב למסלם.  ↩


אגדות עאד ותמוד נזכרו פעמים רבות בקראן, מושבות עאד לא ידועים, והם
אגדה. לעומת זה ידועה תמוד וארץ מושבה היה חגר בערב הצפונית.  ↩


רטל בערב שני קילוגרם וחצי.  ↩


פאר הכתר.  ↩


אגוז הבהן שמן שעושים ממנו משחות.  ↩


ממשפחת תפוחי־הזהב והלימון מעין אשכוליות.  ↩


אלילים ברבים לפני קום האסלם, קראן פרשה עא פסוקים כב־כג  ↩


היינו הציע לקחת אותה לו לאשה.  ↩


“כִּמֵּא” במקור המודפס. צ“ל: ”כִּסֵּא – הערת פב""י.  ↩


מקום בפרס הדרומית  ↩


עיר במערב־דרומה של פרס  ↩


“וְשָׁקְתָה” במקור המודפס. צ“ל: וְשָׁתְקָה – הערת פב”י.  ↩


בנוסח הערבי בטעות חסאן  ↩


היא ג'זירת אבן עמר על נהר חדקל העליון. ואולם אין זה מדויק שהיא
שייכת לעיראק.  ↩


פרושו, מרוצץ קדקד.  ↩


פרושו ארי ערבות.  ↩


עיר זו בדרום החדקל העליון. כאן כמו בכל הספור אין למספר תמונה
הסטורית וגיאוגרפית ברורה.  ↩


תאר מלך פרס בערבית והוא כוזרו  ↩


“וְהָרְנוּ” במקור המודפס. צ“ל: וְהָרְגוּ – הערת פב”י.  ↩


“לְדי־קְרָב” במקור המודפס. צ“ל: לְדוּ־קְרָב – הערת פב”י.  ↩


המספר לקח תמונה מזהב שהקרטים שלו מספרם עשרים וארבעה.  ↩


“אֶלֶךָ” במקור המודפס. צ“ל: אֶלֶף – הערת פב”י.  ↩


“הָאָרָץ” במקור המודפס. צ“ל: הָאָרֶץ – הערת פב”י.  ↩


“לְמִשְׁעַתְּוֹ” במקור המודפס. צ“ל: לְמִשְׁמַעְתּוֹ – הערת פב”י.  ↩


זה מספרים גם על גזע חניפה שחיו בתקופה שלפני האסלם.  ↩


“וּכְמִצְוָתְף” במקור המודפס. צ“ל: וּכְמִצְוָתְךָ – הערת פב”י.  ↩


“גֻ'וַמַדְר” במקור המודפס. צ“ל: גֻ'וַמַרְד – הערת פב”י.  ↩


“זֶה זֶה אֶת” במקור המודפס. צ“ל: זֶה אֶת זֶה – הערת פב”י.  ↩


נביאים שליחים שנשלחו אל שבטי תמוד ועאד לפי הקראן.  ↩


“שֶׁגִּגְמְרָה” במקור המודפס. צ“ל: שֶׁנִּגְמְרָה – הערת פב”י.  ↩


“שֶׁעוֹפוֹתֵהֵם” במקור המודפס. צ“ל: שֶׁעוֹפוֹת הֵם – הערת פב”י.  ↩


עיר פלאות באגדה הערבית.  ↩


“הַפְּלַנּוֹת” במקור המודפס. צ“ל: הַפְּלַגּוֹת – הערת פב”י.  ↩


לאללה תשעים ותשעה “שמות יפים”. השם המאה השם הגדול ביותר, שכח
מיוחד בו. הוא בלתי ידוע, והרבה דובר בו.  ↩


“כַּכְּוַבֻּ” במקור המודפס. צ“ל: כַּוְכַּבֻּ – הערת פב”י.  ↩


“כְּשֶׁהִתְבּנֵוֹן” במקור המודפס. צ“ל: כְּשֶׁהִתְבּוֹנֵן – הערת
פב”י.  ↩


מלך הרעם.  ↩


גבור הדורות.  ↩


“שֶׁגִּתְּנָה” במקור המודפס. צ“ל: שֶׁנִּתְּנָה – הערת פב”י.  ↩


לא רצה גריב להשתמש בחרב־קסמים זו נגד אחיו.  ↩


היו כופתים את הידים לגב.  ↩


“וּכְתָפוֹ” במקור המודפס. צ“ל: וּכְפָתוֹ – הערת פב”י.  ↩


הוא האוקסוס או אַבו דַרְיָא.  ↩


עיר זו בדרום החדקל העליון. כאן כמו בכל הספור אין למספר תמונה
הסטורית וגיאוגרפית ברורה.  ↩


“בְּאוֹתוֹ” במקור
המודפס. צ“ל: בְּאוֹתָה – הערת פב”י.  ↩


היא פכ‘ר־תאג’.  ↩


“וְשָׁקָתְה” במקור המודפס. צ“ל: וְשָׁתְקָה – הערת פב”י.  ↩


רוח סערה.  ↩


אין כפי כל הנראה הכוונה לעיר אלכרג' שבדרום־מערב של פרס. אפשר
שהכוונה לעיר כרטשי שבאשדות האינדוס.  ↩


קצור ג'האן. שאה ופרושו מלכת העולם.  ↩


“הַדְּלָוֹתת” במקור המודפס. צ“ל: הַדְּלָתוֹת – הערת פב”י.  ↩


בהולד זכר משמיעים קולות צהלה של שמחה, בהולד בת נשארים דוממים.  ↩


בדרום אפגניסתאן.  ↩


עיר בשם זה או דומה לו באזרביז'אן. על כל פנים אין הקשרים
הגיאוגרפיים כאן ברורים.  ↩


“וּכְבָשׁוּה” במקור המודפס. צ“ל: וּכְבָשׁוּהָ – הערת פב”י.  ↩


על ים חאן בארמניה התורכית.  ↩



"
