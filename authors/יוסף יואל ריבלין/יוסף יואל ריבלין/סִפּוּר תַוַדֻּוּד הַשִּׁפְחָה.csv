,Title,Translator,Lang,Author,Text
0,סִפּוּר תַוַדֻּוּד הַשִּׁפְחָה,יוסף יואל ריבלין,מערבית,יוסף יואל ריבלין,"




הָיָה בְּבַגְדָּאד סוֹחֵר בַּעַל־חֲשִׁיבוּת, וְהָיָה
אָמִיד בְּכֶסֶף וּבְקַרְקָעוֹת, וְנִמְנָה עַל הַסּוֹחֲרִים הַגְּדוֹלִים.
וּכְבָר הִרְחִיב לוֹ אֱלֹהִים אֶת עוֹלָמוֹ, וְאוּלָם לֹא נָתַן לוֹ
צֶאֱצָאִים, מַה שֶּׁהָיָה נִכְסָף לוֹ. עָבַר עָלָיו מֶשֶׁךְ זְמָן וְלֹא
חוֹנַן וְלָד לֹא נְקֵבָה וְלֹא זָכָר. בָּא בַּיָּמִים וּבָלוּ
עַצְמוֹתָיו וְנִתְכּוֹפֵף גַּבּוֹ וְנִתְרַבּוּ חֻלְשָׁתוֹ וְדַאֲגוֹתָיו.
חָשַׁשׁ לְאָבְדַּן הוֹנוֹ וְעֶרְכּוֹ. מֵאַחַר שֶׁאֵין לוֹ וָלָד
שֶׁיִּירָשֶׁנּוּ וְיִזְכְּרֶנּוּ. הֶעְתִּיר אֶל אֱלֹהִים יִתְעַלֶּה
וְצָם בַּיּוֹם וְקָם בַּלַּיְלָה בִּתְפִלָּה וְנָדַר נְדָרִים לֵאלֹהִים
יִתְעַלֶּה הַחַי וְקַיָּם, וְהָיָה מְבַקֵּר אֶת הַקְּדוֹשִׁים וְהִרְבָּה
לְהַעְתִּיר לֵאלֹהִים יִתְעַלֶּה. נֶעְתַּר לוֹ אֱלֹהִים וְקִבֵּל
תְּפִלָּתוֹ, וְנִתְמַלֵּא רַחֲמִים לַעֲתִירָתוֹ וְהִתְאוֹנְנוּתוֹ, וְלֹא
עָבְרוּ אֶלָּא יָמִים מוּעָטִים עַד שֶבָּא אֶל אַחַת נְשׁוֹתָיו,
וְהָרְתָה לוֹ. נִמְלְאוּ חֳדָשֶׁיהָ וְהִמְלִיטָה וְיָלְדָה בֶּן־זָכָר,
הַדּוֹמֶה כְּפֶלַח הַיָּרֵחַ. שִׁלֵּם אֶת נְדָרָיו וְהוֹדָה לָאֵל
יִתְהַדַּר וְיִתְפָּאֵר, וְהוֹצִיא מָמוֹן לִצְדָקוֹת, וְהִלְבִּישׁ
אַלְמָנוֹת וִיתוֹמִים. וּבַלַּיְלָה הַשְּׁבִיעִי לְהֻלַּדְתוֹ קָרָא לוֹ
שֵׁם אַבּוּ־אלְחַסַן. הֵינִיקוּהוּ מְנִיקוֹת וּנְשַׂאוּהוּ בְחֵיקָן
אוֹמְנוֹת וּנְשָׂאוּהוּ מַמְלוּכִּים וְסָרִיסִים עַד שֶׁגָּדַל וְצָמַח
וְשִׂגְשֵׂג וְגָבַהּ. לָמַד אֶת הַקֻּרְאָן הַנַּעֲלֶה וְאֶת מִצְווֹת
הָאִסְלָאם וְעִנְיְנֵי הַדָּת הַנְּכוֹנָה וּכְתָב וְשִׁיר וְחֶשְׁבּוֹן
וְלִירוֹת לַמַּטָּרָה. וְהָיָה הַיָּחִיד בְּדוֹרוֹ וְהַיָּפֶה בִּבְנֵי
זְמַנּוֹ וּתְקוּפָתוֹ, בַּעַל פָּנִים חֲנוּנִים וְלָשׁוֹן נִמְלֶצֶת.
מְהַלֵּךְ בִּתְנוּעַת חֵן וּבְגֵא אֲבָרָיו חֲטוּבִים, מִתּוֹךְ פִּנּוּק
וִיהִירוּת, בְּלֶחִי אָדֹם וּמֵצַח כַּפֶּרַח וְרִתְמַת לְחָיַיִם כֵּהָה,
כְּמוֹ שֶׁאָמַר עָלָיו אֶחָד מְתָאֲרָיו:
הוֹפִיעַ אֲבִיב רִתְמַת לֶחִי לָעַיִן נִכָּר,
וְהַשּׁוֹשָׁן אַחֲרֵי הָאָבִיב אֵיכָה נִשְׁאַר?
כְּלוּם לֹא תִרְאֶה צֶמַח עֲלֵי לֶחְיֵהוּ,
נִצָּן סָגוֹל עוֹלֶה מִתּוֹךְ עָלֵהוּ?



עָמַד עִם אָבִיו פֶּרֶק זְמַן בַּמַּצָּב הַטּוֹב
בְּיוֹתֵר, כְּשֶׁאָבִיו שָׂשׂ בּוֹ וְשָׂמֵחַ, עַד שֶׁהִתְבַּגֵּר וְהָיָה
לְאִישׁ. הוֹשִׁיב אוֹתוֹ אָבִיו לְפָנָיו וְאָמַר לוֹ: “בְּנִי הִנֵּה
קָרַב יוֹם מוֹתִי, וְהִגִּיעָה שְׁעַת פְּטִירָתִי, וְלֹא נִשְׁאַר לִי
אֶלָּא לִפְגּשׁ אֶת הָאֱלֹהִים יִתְהַדַּר וְיִתְפָּאַר. וּכְבָר
עָזַבְתִּי לְךָ אַחֲרַי מַה שֶּׁיַּסְפִּיק לְךָ עַד לְבֶן־בִּנְךָ מִן
הַמָּמוֹן בִּמְזֻמָּנִים וּמִן הָאֲחֻזּוֹת וְהַנַּחְלָאוֹת וְהַגַּנִּים.
נְהַג אֵפוֹא בְּיִרְאַת הָאֱלֹהִים יִתְעַלֶּה, בְּנִי בַּאֲשֶׁר
עָזַבְתִּי לְךָ, וְאַל תֵּלֵךְ אֶלָּא אַחֲרֵי אֵלֶּה אֲשֶׁר יַעַזְרוּךָ
בְּנֶאֱמָנוּת”. לֹא עָבַר אֶלָּא זְמַן מוּעָט עַד שֶׁחָלָה הָאִישׁ
וּמֵת. סִדֵּר לוֹ בְנוֹ צָרְכֵי קְבוּרָתוֹ בַסִּדּוּר הַיָּפָה בְיוֹתֵר,
וְחָזַר לְבֵיתוֹ וְיָשַׁב מִתְאַבֵּל יָמִים וְלֵילוֹת. נִכְנְסוּ אֵלָיו
חֲבֵרָיו וְאָמְרוּ לוֹ: “מִי שֶׁעָזַב אַחֲרָיו שֶׁכְּמוֹתְךָ לֹא מֵת.
וַהֲרֵי מַה שֶּׁעָבַר עָבַר, וְאֵין הָאֵבֶל נָאֶה אֶלָּא לִנְעָרוֹת
וּלְנָשִׁים הַיּוֹשְׁבוֹת סְפוּנוֹת בְּבָתֵּיהֶן”. לֹא הִרְפּוּ
מִמֶּנּוּ עַד שֶׁנִּכְנַס לְבֵית־הַמֶּרְחָץ, וְנִכְנְסוּ אֵלָיו
וּבִטְּלוּ אֶבְלוֹ.
הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וּשְׁלשִׁים וְשִׁבְעָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁאַבּוּ־אלְחַסַן, כֶּשְׁנִּכְנְסוּ
אֵלָיו חֲבֵרָיו לְבֵית־הַמֶּרְחָץ וּבִטְּלוּ
אֶבְלוֹ, שָׁכַח אֶת צַוָּאַת אָבִיו וְנָבוֹךְ בִּגְלַל שֶׁפַע הַמָּמוֹן,
וְחָשַׁב שֶׁהַמַּזָּל יִשָּׁאֵר עִמּוֹ כְּפִי שֶׁהוּא, נָכוֹן,
וְשֶׁהַהוֹן אֵין לוֹ חִדָּלוֹן. אָכַל וְשָׁתָה וְהִתְעַנַּג וְגִיל
עָטָה, וְחִלֵּק בִּגְדֵי פְּאֵר, וּמַתָּן יָהַב, לְפַזֵּר בְּיַד
נְדִיבָה זָהָב. וּבַאֲכִילַת תַּרְנְגֹלוֹת הָיָה דָבוּק, וְשָׁבַר
הַחוֹתָם מֵעַל כָּל בַּקְבּוּק. וּמָצָא נַחַת רוּחַ בְּשִׁקְשׁוּק
קַנְקַנִּים וּבְמִשְׁמָע רְנָנִים, וְלֹא פָסַק מִכָּךְ עַד שֶׁהָלַךְ
כָּל מַה שֶּׁהָיָה אִתּוֹ וְנָפַל לְיָדוֹ. וְלֹא נִשְאֲרָה אֶצְלוֹ
אַחֲרֵי שֶׁכִּלָּה הַכֹּל, אֶלָּא שִׁפְחָה, שֶׁהוֹרִישָׁהּ לוֹ אָבִיו
בְּתוֹךְ כָּל מַה שֶּׁעָזַב. וְהָיְתָה שִׁפְחָה זוֹ מֵאֵין דּוֹמֶה לָהּ
לְיֹפִי וּלְחֵן וּלְהַדְרָה, וְלִשְׁלֵמוּת וּלְגִזְרָה וְחִטּוּב
הָאֲבָרִים, וְהִיא בַּעֲלַת־מִקְצוֹעוֹת וְתַרְבּוּיוֹת וּתְכוּנוֹת
נָאוֹת. וְעָלְתָה עַל כָּל בְּנֵי דוֹרָהּ וּזְמַנָּהּ, וְהָיְתָה
מְפֻרְסֶמֶת בְּחֵן־קִסְמָהּ יוֹתֵר מִן הַנֵּס הַנִּשָּׂא, וְעָלְתָה עַל
הַיָּפִים בִּידִיעָתָהּ וּבְמַעֲשָׂהּ וּבִנְטוֹתָהּ בְלֶכְתָּהּ
וּבְהִתְנוֹדְדָהּ, עִם הֱיוֹתָהּ חָמֵשׁ מִדּוֹת בְּמִדַּת־הַיָּד
בְּקוֹמָתָהּ וְלָאשֶׁר צְמוּדָה. וְלָהּ מֵצַח כְּאַגַּן סַהַר יֶרַח
שַׁעְבָּאן וְגַבּוֹת מְקֻמָּרוֹת וְעֵינַיִם כְּעֵינֵי הָאַיָּלוֹת וְאַף
כְּחֹד הַחֲרָבוֹת, וְלֶחִי כְּאִלּוּ הָיָה מִן הַכַּלָנִיּוֹת.
כְּטַבַּעַת חוֹתָם שְׁלֹמֹה פִיהָ, וְכַעֲנַק־הַפְּנִינִים שִׁנָּה.
שָׁרְרָה יָכִיל אוּקִיָּה מִשֶּׁמֶן אֱגוֹזֵי בַּהֲמָן, וּמָתְנֶיהָ
דַקּוֹת מִגּוּף זֶה מֵאַהֲבָה נִרְזֶה, וְהֶחֱלָה אוֹתוֹ הַסְתִּירוֹ
סוֹדוֹ. וּבְדֶרֶךְ כְּלָל הָיְתָה בְּיָפְיָהּ וְחִנָּהּ רְאוּיָה לְמַה
שֶּׁתִּנָּה מִי שֶׁתִּנָּה:
אִם קָרְבָה, הִדִּיחָה בִּיפִי גִזְרָתָהּ.
וְאִם נָסוֹגָה, רָצְחָה בְּצַעַר פְּרִידָתָהּ.
שִׁמְשִׁית, יְרֵחִית, לֶעָנָף דָּמְתָה.
אֵין הַגַּסּוּת וְהַקַּשְׁיוּת מִתְּכוּנָתָהּ.
גַּן־עֵדֶן מִתַּחַת לְחֹצֶן כֻּתָּנְתָּהּ.
וְאַגַּן־סַהַר בְּגַלְגַּל עֲלֵי


עֲנַק־צַוָּארָה



וְדוֹמָה הָיְתָה לְאַגַּן הַסַּהַר הָעוֹלֶה וְהָעֹפֶר הָרוֹעֶה. בַּת תֵּשַׁע וְחָמֵשׁ1 שֶׁמֶשׁ וְיָרֵחַ תְּבַיֵּשׁ. כְּמוֹ שֶׁאָמַר הַמֵּלִיץ הַמָּהִיר:


דּוֹמָה לְאַגַּן־סַהַר עָלָיו חָלָפוּ
חָמֵשׁ וְחָמֵשׁ וְאַחַר אַרְבַּע נָקָפוּ.2
לֹא חֶטְאִי הוּא כִּי עֲשִׂיתִינִי עָשׂה
דּוֹמֶה לוֹ בִתְחִלַּת עֲלוֹתוֹ3



צַחַת הָעוֹר, תָּפוּחַ מֹר, כְּאִלּוּ נוֹצְרָה מִן


הָאוֹר, וְעֻצְבָּה מִבְּדֹלַח טָהוֹר. לֶחְיָהּ וָרֹד וְקוֹמָתָהּ


וְגִזְרָתָהּ חֲטוּבָה הוֹד, כְּמוֹ שֶׁאָמַר עָלֶיהָ אַחַד


מְתָאֲרֶיהָ:
יְהִירָה בְּתוֹךְ קְטִיפָה צְבוּעָה חָרִיעַ תִּתְעַל,
מְקֻשֶּׁטֶת כֶּסֶף, וְרֵיחַ לָהּ וְרָדִים וְצַנְדָל.
הִיא פֶּרַח בְּתוֹךְ גַּן, אוֹ מַרְגָּלִית יְקָרָה
מְשֻׁבָּצָה זָהָב, אוֹ צוּרָה בְּהֵיכָל צֻיְּרָה.
תְּמִירָה, בֶּאֱמֹר לָהּ קוֹמָתָהּ: הִזְדַּקְּרִי,
אָמְרוּ עַגְבוֹתֶיהָ: עִמְדִי וְאַל תְּמַהֲרִי.
וּבְבַקֶּשְׁךָ לְהִתְאַחֵד עִמָּהּ אָמַר חִנָּה:
“הֵיטִיבִי נָא” אַךְ פִּנּוּקָהּ אָמַר: אַל תִּפְעֲלִי נָא.
יִשְׁתַּבַּח אֲשֶׁר שָׁת הַיֹּפִי חֶלְקָהּ,
וְדִבְרֵי מְחָרְפִים חֵלֶק חוֹשְׁקָהּ.



לוֹקַחַת שְׁבִי לֵב כָּל רוֹאָהּ בִּיפִי־חִנָּהּ
וּבְנֹעַם חִיּוּכָהּ, וְתִירֶה בוֹ מֵעֵינֶיהָ חֵץ קַשְׁתָּהּ, וְהִיא עִם
כָּל זֶה צַחַת־הַלָּשׁוֹן בִּדְבָרֶיהָ, נָאָה בַּחֲרוּזֵי
שִׁירֶיהָ.
כְּשֶׁאָפֵס הוֹנוֹ כֻלּוֹ, וְנִתְבָּרֵר רֹעַ מַצָּבוֹ,
וְלֹא נוֹתְרָה לוֹ בִלְתִּי נַעֲרָה זוֹ, נִשְׁאַר שְׁלשָׁה יָמִים
כְּשֶׁאֵינוֹ טוֹעֵם טַעַם מַאֲכָל, וְאֵינוֹ מוֹצֵא מְנוּחָה בְשֵׁנָה
כְּלָל. אָמְרָה לוֹ הַנַּעֲרָה: “אֲדוֹנִי, הוֹבִילֵנִי אֶל
נְשִׂיא־הַמַּאֲמִינִים הָארוּן אַלְררַשִׁיד”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וּשְׁלשִׁים וּשְׁמוֹנָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁהַשִּׁפְחָה אָמְרָה: “אֲדוֹנִי,
הוֹבִילֵנִי אֶל נְשִׂיא־הַמַּאֲמִינִים הָארוּן אַלְררַשִׁיד הַחֲמִשִּׁי
לְשׁוּשֶׁלֶת בְּנֵי עַבָּאס, וּדְרשׁ מְחִירִי מִמֶּנּוּ עֲשֶׂרֶת
אֲלָפִים דִּינָר. וּכְשֶׁיִּמְצָא מְחִירִי יָקָר, אֱמֹר לוֹ: “נְשִׂיא
הַמַּאֲמִינִים, שִׁפְחָתִי שָׁוָה יוֹתֵר מִכֵּן. בְּחַן אוֹתָהּ,
וְעֶרְכָּהּ יַעֲלֶה בְעֵינֶיךָ, שֶׁכֵּן נַעֲרָה זוֹ אֵין דּוֹמֶה לָהּ
וְלֹא תִצְלַח אֶלָּא לְשֶׁכְּמוֹתְךָ”. הוֹסִיפָה וְאָמְרָה לוֹ: “אִם
אַתָּה מוֹכֵר אוֹתִי בְּפָחוֹת מִמַּה שֶּׁאָמַרְתִּי לְךָ מִן הַמְּחִיר,
הֲרֵי יִהְיֶה זֶה מְעָט”. וְלֹא הָיָה אֲדוֹנֶיהָ שֶׁל הַנַּעֲרָה מַכִּיר
בְּעֶרְכָּהּ, וְלֹא יוֹדֵעַ שֶׁאֵין דּוֹמֶה לָהּ בְדוֹרָהּ. הוֹבִילָהּ
אֶל נְשִׂיא־הַמַּאֲמִינִים הָארוּן אַלרְרַשִׁיד וְהִגִּישָׁהּ אֵלָיו,
וְאָמַר מַה שֶּׁאָמְרָה לוֹ. אָמַר לָהּ הַכַּלִיף: “מַה שְּׁמֵךְ
נַעֲרָה?” אָמְרָה לוֹ: “שְׁמִי תַּוַדּוּד”. אָמַר לָהּ: “מָה אַתְּ
מְטִיבָה לָדַעַת מִן הַמַּדָּעִים?” אָמְרָה לוֹ: “אֲדוֹנִי הַנַּעֲלֶה,
יוֹדַעַת אֲנִי דִקְדּוּק וְשִׁירָה וְחָכְמַת־הַדַּת וּפֵרוּשׁ קֻרְאָן
וְלָשׁוֹן, וּמַכִּירָה חָכְמַת הַמּוּסִיקָה וְאֶת תּוֹרַת הַמִּצְווֹת
וְחֶשְׁבּוֹן וְחֶשְׁבּוֹן שְׁבָרִים וְתוֹרַת הַשְּׁטָחִים וְדִבְרֵי
יְמֵי הַקַּדְמוֹנִים. וְיוֹדַעַת אֶת הַקֻּרְאָן הַנִּכְבָּד, וּכְבָר
קְרָאתִיו בְּשִׁבְעַת פָּנָיו וְלַעֲשֶׂרֶת וּלְאַרְבָּעָה־עָשָׂר
פָּנָיו. וְיוֹדַעַת מִסְפָּר פַּרְשִׁיּוֹתָיו וּפְסוּקָיו וַחֲלָקָיו,
וַחֲלוּקָתוֹ לִשְׁנַיִם וְלִרְבָעִים וְלִשְׁמוֹנָה וְלַעֲשָׂרָה, וְסֵדֶר
הַהִשְׁתָּחֲוָיוֹת בִּקְרִיאַת הַתְּפִלָּה, וְאֶת מִסְפָּר
אוֹתִיּוֹתָיו. וְיוֹדַעַת אֲנִי אֶת הַפְּסוּקִים בּוֹ שֶׁבָּאוּ לְבַטֵּל
פְּסוּקִים שֶׁקָּדְמוּ לָהֶם וְאֶת הַפְּסוּקִים שֶׁבָּטְלוּ וְאֶת מַה
שֶׁנִּתַּן מִמֶּנּוּ בְּאַלְמַדִינָה וּמַה שֶּׁהוּרַד בְּמַכָּה, וְאֶת
סִבּוֹת נְתִינָתָם, וְיוֹדַעַת אֲנִי אֶת הַמָּסֹרֶת הַקְּדוֹשָׁה, אֶת
תָּכְנָהּ וּלְפִי סֵדֶר מְסִירָתָהּ שֶׁנִּתַּן, וְיוֹדַעַת אֲנִי מַה
מִּמֶּנָּה נִמְסַר מִפִּי הַנָּבִיא, וּמַה שֶׁאֵינוֹ וַדָּאִי.
וְשָׁמַרְתִּי בְזִכְרוֹנִי הַרְבֵּה מִן הַמַּדָּעִים הַמְדֻיָּקִים,
בְּהַנְדָּסָה, בְּפַלְסָפָה וּבְחָכְמַת הָרְפוּאָה, בְּחָכְמַת
הַהִגָּיוֹן, בְּתוֹרַת הַשֵּׁמוֹת הַנִּרְדָפִים וּבְחִלּוּפֵי הַמּוּבָן.
וְהָיִיתִי דְבֵקָה בַשִּׁיר וּפֵרַטְתִּי עַל כְּלִי־מֵיתָרִים, הָעוּד,
וְיָדַעְתִּי אֶת עִנְיַן הַלְוָיַת כְּלִי־הַנְּגִינָה בְּזִמְרָה עַל
אֳפָנָיו, וְאָפְנֵי הַנָּעַת מֵיתָרָיו וְהַנָּחָתָם. וּכְשֶׁאֲנִי
מְזַמֶּרֶת וְרוֹקֶדֶת הִנְּנִי שׁוֹבָה כָל לֵב, וּכְשֶׁאֲנִי
מִתְקַשֶּׁטֶת וּמִתְבַּשֶּׂמֶת אֲנִי הוֹרֶגֶת. וּבְדֶרֶךְ כְּלָל, הִנֵּה
הִגַּעְתִּי לְמַדְרֵגָה שֶׁאֵין מַכִּירִים אוֹתָהּ אֶלָּא
הַמֻּשְׁרָשִׁים בְּמַדָּע”. כְּשֶׁשָּׁמַע הַכַּלִיף הָארוּן
אַלרְרַשִׁיד אֶת דְּבָרֶיהָ לַמְרוֹת צְעִירוּת
גִּילָהּ, הִשְׁתָּאָה לְצַחוּת לְשׁוֹנָהּ וּפָנָה אֶל אֲדוֹנָהּ וְאָמַר
לוֹ: “הֲרֵינִי מֵבִיא מִי שֶׁיִּתְוַכֵּחַ עִמָּהּ בְּכָל מַה
שֶּׁהִתְיַמְּרָה לָדַעַת. וְאִם הִיא מְשִׁיבָה לָהֶם, אֲנִי מְשַׁלֵּם
לְךָ מְחִירָהּ וְתוֹסֶפֶת עָלָיו. וְאוּלָם אִם אֵין הִיא מְשִׁיבָה, כִּי
אָז רָאוּי אַתָּה לָהּ יוֹתֵר מִמֶּנִּי”. אָמַר לוֹ אֲדוֹנָהּ: ""
נְשִׂיא־הַמַּאֲמִינִים, בְּאַהֲבָה וּבְכָבוֹד”. כָּתַב
נְשִׂיא־הַמַּאֲמִינִים אֶל נְצִיבוֹ בְּבָצְרָה שֶׁיִּשְׁלַח אֲלֵיהֶם אֶת
אִבְּרָאהִים בֶּן סַיָּאר אַלנַּטָ’אם וְהָיָה4 הֶחָשׁוּב בְּכָל בְּנֵי דוֹרוֹ בְּוִכּוּחַ, בִּמְלִיצָה
וּבְשִׁיר וּבְהִגָּיוֹן, וְצִוָּה עָלָיו שֶׁיָּבִיא עִמּוֹ אֶת
בַּעֲלֵי־קְרִיאַת הַקֻּרְאָן וְאֶת חַכְמֵי הַמִּשְׁפָּט וְאֶת
הָרוֹפְאִים וְאֶת חַכְמֵי חָכְמַת הַתְּכוּנָה וְאֶת הַחֲכָמִים בְּכָל
מַדָּע וְהַמְהַנְדְּסִים וְהַפִּילוֹסוֹפִים, וְהָיָה אִבְּרָאהִים
הַמְלֻמָּד בְּיוֹתֵר מִכֻּלָּם. לֹא עָבַר אֶלָּא זְמָן מוּעָט עַד
שֶׁנִּמְצְאוּ כֻּלָּם בַּחֲצַר הַכָּלִיפוּת וְהֵם אֵינָם יוֹדְעִים מֶה
הָעִנְיָן. קָרָא אוֹתָם נְשִׂיא־הַמַּאֲמִינִים לִמְקוֹם מוֹשָׁבוֹ
וְצִוָּם לָשֶׁבֶת, וְיָשְׁבוּ. אַחַר־כָּךְ צִוָּה לְהָבִיא אֶת
הַשִּׁפְחָה תַּוַדֻּוּד, וּבָאָה וְגִלְּתָה פָּנֶיהָ וְהוֹפִיעָה
כְּאִלּוּ הָיְתָה כּוֹכָב נוֹצֵץ; שָׂם לָהּ כִּסֵּא שֶׁל זָהָב. נָתְנָה
שָׁלוֹם וְדִבְּרָה בְצַחוּת הַלָּשׁוֹן וְאָמְרָה: ""
נְשִׂיא־הַמַּאֲמִינִים, צַו אֶת אֵלֶּה הַנּוֹכְחִים מֵחַכְמֵי
הַמִּשְׁפָּט וְקוֹרְאֵי־הַקֻּרְאָן וְאֶת הָרוֹפְאִים, וְאֶת
חַכְמֵי־הַתְּכוּנָה וְאֶת חַכְמֵי־הַהַנְדָּסָה וְהַפַּלְסָפָה וְאֶת
הַמְּלֻמָּדִים, שֶׁיִּתְוַכְּחוּ עִמִּי“. אָמַר לָהֶם
נְשִׂיא־הַמַּאֲמִינִים, מְבַקֵּשׁ אֲנִי מִכֶּם שֶׁתִּתְוַכְּחוּ עִם
הַנַּעֲרָה הַזֹּאת בְּעִנְיַן דָּתָהּ, וְשֶׁאַתֶּם תִּסְתְּרוּ אֶת כָּל
הָרְאָיוֹת שֶׁתָּבִיא וְתִטְעַן”. אָמְרוּ לוֹ: “הַצִּיּוּת וְהַפְּקֻדָּה
הֵם לֵאלֹהִים וּלְךָ נְשִׂיא־הַמַּאֲמִינִים”. בְּאוֹתָהּ שָׁעָה
הִרְכִּינָה הַנַּעֲרָה רֹאשָׁהּ וְאָמְרָה: “מִי מִכֶּם הַגָּדוֹל
בְּחַכְמֵי־הַמִּשְׁפָּט, מְלֻמְּדֵי־הַתּוֹרָה הַמַּקְרִיאִים אֶת
הַקֻּרְאָן וְהַמְּלַמְּדִים אֶת הַמָּסֹרֶת?” אָמַר אֶחָד מֵהֶם: “אֲנִי
הוּא הָאִישׁ שָׁאַתְּ מְבַקֶּשֶׁת”. אָמְרָה לוֹ: “שְׁאַל כְּכָל אֲשֶׁר
אַתָּה חָפֵץ”. אָמַר לָהּ: “כְּלוּם קָרָאת אֶת סֵפֶר אֱלֹהִים הַנַּעֲרָץ
וְיָדַעְתְּ אֶת הַפְּסוּקִים שֶׁבּו הַמְבַטְּלִים פְּסוּקִים
שֶׁנִּתְּנוּ לִפְנֵיהֶם וְאֶת הַפְּסוּקִים שֶׁבָּטְלוּ, וְתִּכַּנְתְּ
אֶת אוֹתִיּוֹתָיו וּפְסוּקָיו?” אָמְרָה: “הֵן”. אָמַר לָהּ: “אֶשְׁאַל
אוֹתָךְ בִּדְבַר הַמִּצְווֹת הַמֻּטָּלוֹת כְּחוֹבָה וְהַחֻקִּים
הַקַּיָּמִים לָעַד. הַגִּידִי לִי נַעֲרָה עַל אוֹדוֹת זֶה, וּמִי הוּא
אֱלֹהַיִךְ וּמִי נְבִיאֵךְ וּמַה הוּא שָׁאַתְּ נוֹהֶגֶת עַל פִּיו, וּמָה
הוּא הַכִּוּוּן שֶׁאַתְּ פּוֹנָה אֵלָיו בִּתְפִלָּתֵךְ, וּמִי הֵם
אַחַיִךְ וּמַה דַּרְכֵּךְ וּמַה מִנְהָגֵךְ?” אָמְרָה לוֹ: “אַללָּה
אֱלֹהַי, וּמֻחַמָּד, יִתְפַּלֵּל עָלָיו אֱלֹהִים וְיָשֵׂם לוֹ שָׁלוֹם —
נְבִיאִי, וְהָקֻּרְאָן הוּא שֶׁעַל פִּיו אֲנִי נוֹהֶגֶת, וְהַכַּעְבָּה
הַכִּוּוּן בִּתְפִלָּתִי, וְהַמַּאֲמִינִים אַחַי, וְהַטּוֹב דַּרְכִּי,
וְהַמָּסֹרֶת מִנְהָגִי”. הִשְׁתּוֹמֵם הַכַּלִיף עַל דְּבָרֶיהָ וְעַל
צַחוּת לְשׁוֹנָהּ עִם צְעִירוּת גִּילָהּ, וְאָמַר לָהּ הֶחָכָם:
“הַנַּעֲרָה, הַגִּידִי לִי, בַּמֶּה אַתְּ מַכִּירָה אֶת אֱלֹהִים
יִתְעַלֶּה?” אָמְרָה לוֹ: “בַּשֵּׂכֶל”. אָמַר לָהּ: “וּמַה הוּא
הַשֵּׂכֶל?” אָמְרָה לוֹ: “הַשֵּׂכֶל שְׁנַיִם הוּא. הַשֵּׂכֶל מַתְּנַת
אֱלֹהִים שֶׁנָתַן לָאָדָם וְהַשֵּׂכֶל הַנִּקְנֶה”…



הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וּשְׁלשִׁים וְתִשְׁעָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁהַנַּעֲרָה אָמְרָה: “הַשֵּׂכֶל
שְׁנֵי שְׂכָלִים הוּא: הַשֵּׂכֶל מַתְּנַת אֱלֹהִים שֶׁנָתַן לָאָדָם
וְהַשֵּׂכֶל הַנִּקְנֶה”. וְאוּלָם בַּאֲשֶׁר לַשֵּׂכֶל שֶׁנִּתַּן
בְּמַתָּנָה הוּא זֶה אֲשֶׁר בָּרָא אוֹתוֹ אֱלֹהִים יִתְהַדַּר
וְיִתְפָּאַר, וּבוֹ הוּא מַנְחֶה מֵישָׁרִים אֶת אֲשֶׁר יַחְפֹּץ
מֵעוֹבְדָיו. אַךְ הַשֵּׂכֶל הַנִּקְנָה הוּא אֲשֶׁר יִרְכּשׁ לוֹ הָאָדָם
עַל־יְדֵי תַרְבּוּתוֹ וְטוּב הַכָּרָתוֹ“. אָמַר לָהּ: “יָפֶה אָמַרְתְּ”.
הוֹסִיף וְאָמַר לָהּ: “וְהֵיכָן מְקוֹמוֹ שֶׁל הַשֵּׁכֶל?” אָמְרָה לוֹ:
“אֱלֹהִים מְטִילוֹ בְּתוֹךְ הַלֵּב וְיַעֲלוּ קַוֵּי אוֹרוֹ בַּמֹּחַ
שֶׁיִּתְבַּסְּסוּ בוֹ”, אָמַר לָהּ: “יָפֶה אָמַרְתְּ”. הוֹסִיף וְאָמַר
לָהּ: "" הַגִּידִי לִי, בַּמֶּה אַתְּ מַכִּירָה אֶת הַנָּבִיא —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם?” אָמְרָה לוֹ:
“מִתּוֹךְ קְרִיאַת סֵפֶר אֱלֹהִים יִתְעַלֶּה וּמִתּוֹךְ הָאוֹתוֹת
וְהָרְאָיוֹת וְהַהוֹכָחוֹת וְהַמּוֹפְתִים”. אָמַר לָהּ: “יָפֶה
אָמַרְתְּ. הַגִּידִי5 לִי, אֵפוֹא עַל דְּבַר
הַמִּצְווֹת הַמֻּטָּלוֹת חוֹבָה וְהַחֻקִּים הַקַּיָּמִים וּקְבוּעִים”.
אָמְרָה6 לוֹ: “בַּאֲשֶׁר לַמִּצְווֹת
הַמֻּטָּלוֹת חוֹבָה, הֲרֵי חָמֵשׁ הֵן: הָעֵדוּת שֶׁאֵין שׁוּם אֱלוֹהַּ
זוּלָתִי אַללָּה לְבַדּוֹ וְאֵין שֻׁתָּף לוֹ, וְשֶׁמֻּחַמָּד הוּא
עַבְדּוֹ וּשְׁלִיחוֹ, עֲרִיכַת הַתְּפִלָּה וּנְתִינַת הַצְּדָקָה וְצוֹם
רַמַצָ’אן וְהָעֲלִיָּה לָחֹג בְּבֵית אַללָּה הַקָּדוֹשׁ עַל כָּל מִי
שֶׁיּוּכַל לִמְצֹא אֵלָיו דֶּרֶךְ. וְאוּלָם בַּאֲשֶׁר לַחֻקִּים
הַקְּבוּעִים וְעוֹמְדִים, הֲרֵי אַרְבָּעָה הֵם: הַלַּיְלָה וְהַיּוֹם
וְהַשֶּׁמֶשׁ וְהַיָּרֵחַ; הֵם הַבּוֹנִים אֶת הַחַיִּים וְאֶת הַתִּקְוָה
עַל פְּנֵי הָאֲדָמָה. וְאֵין בֶּן־הָאָדָם יוֹדֵעַ אִם יֵּהָרְסוּ לְקֵץ
הַיָּמִים”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא מַה הֵם
טִקְסֵי פוּלְחַן הָאֱמוּנָה?” אָמְרָה לוֹ: “טִקְסֵי פוּלְחַן הָאֱמוּנָה
הֵם הַתְּפִלָּה וְהַצְּדָקָה וְהַצּוֹם וְהָעֲלִיָּה לָחֹג וּמִלְחֶמֶת
הַמִּצְוָה וְלָסוּר מִן הָאָסוּר”. אָמַר לָהּ7 : “יָפֶה אָמַרְתְּ. הַגִּידִי לִי אֵפוֹא, בַּמֶּה תִגְּשִׁי לִתְפִלָּה?” אָמְרָה לוֹ: “מִתּוֹךְ
כַּוָּנַת הַשִּׁעְבּוּד לֵאלֹהִים, מַכִּירָה בֶּאֱלוֹהוּתוֹ”. אָמַר
לָהּ: “הַגִּידִי לִי אֵפוֹא, כַּמָּה דְבָרִים צִוָּה אֱלֹהִים עָלַיִךְ
לִפְנֵי עָמְדֵךְ לְהִתְפַּלֵּל?” אָמְרָה לוֹ: הַטָּהֳרָה וּלְכַסּוֹת
הָעֶרְוָה, וּלְהָסִיר אֶת הַבְּגָדִים הַטְּמֵאִים וְלַעֲמֹד בְּמָקוֹם
טָהוֹר, וּלְכַוֵּן אֶת הַפָּנִים לְעֵבֶר הַכַּעְבָּה, לַעֲמוֹד הָכֵן
וּלְהִתְכַּוֵּן וּלְגַדֵּל שֵׁם אֱלֹהִים וּלְהִתְקַדֵּשׁ"".8
אָמַר לָהּ: “יָפֶה אָמַרְתְּ. הַגִּידִי לִי אֵפוֹא:
בַּמֶּה תֵּצְאִי מִבֵּיתֵךְ אֶל הַתְּפִלָּה?” אָמְרָה לוֹ: “בַּכַּוָּנָה
לַעֲבֹד אֶת אֱלֹהִים”. אָמַר לָהּ: “וּבְאֵיזוֹ כַוָּנָה תִכָּנְסִי
לַמִּסְגָּד?” אָמְרָה לוֹ: “בַּכַּוָּנָה לְשָׁרֵת אֱלֹהִים”. אָמַר לָהּ:
“וּבַמֶּה תְכַוְּנִי פָנַיִךְ לְעֵבֶר מִקְדָּשׁ הַכַּעְבָּה
בִּתְפִלָּתֵךְ?” אָמְרָה לוֹ: “בְּשָׁלשׁ מִצְווֹת וְחֹק אֶחָד”. אָמַר
לָהּ: “יָפֶה אָמַרְתְּ. הַגִּידִי לִי אֵפוֹא, מַה הִיא הַתְחָלַת
הַתְּפִלָּה וּמַה הִיא הַהִתְקַדְּשׁוּת וּמַה סוֹפָהּ שֶׁבָּהּ יוֹצֵא
הַמִּתְפַּלֵּל לְחֻלִּין?” אָמְרָה לוֹ: “הַתְחָלַת הַתְּפִלָּה הִיא
הַהִטַּהֲרוּת וְהִתְקַדְּשׁוּתָה גַּדֵּל אֱלֹהִים, שֶׁבָּהּ הִיא
מִתְקַדֶּשֶׁת, וְסוֹפָהּ בִּרְכַּת הַשָּׁלוֹם עַל הַמַּלְאָכִים
שֶׁאַחֲרֶיהָ יוֹצֵא הַמִּתְפַּלֵּל לְחֻלִּין”. אָמַר לָהּ: “וּמַה הוּא
הַמַּגִּיעַ לוֹ לְזֶה שֶׁמַּזְנִיחַ אוֹתָהּ?” אָמְרָה לוֹ: ""מָסֹרֶת הִיא
מִשְּׁמוֹ שֶׁל הַנָּבִיא בְקוֹבֵץ הַמָּסֹרוֹת הַמֵּיהֶמְנוֹת: “מִי
שֶׁזָּנַּח אֶת הַתְּפִלָּה בְּכַוָּנָה תְחִלָּה וּבְזָדוֹן מִבְּלִי
נִמּוּק מַצְדִיק, אֵין לוֹ חֵלֶק בָּאִסְלָאם”. אָמַר לָהּ: “יָפֶה
אָמַרְתְּ”.


הִרְגִּישָׁה שַׁהַרָזָאד בַּשַּׁחַר9 שֶׁעָלָה, וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת
לָהּ. וּכְשֶׁהִגִּיעַ הַלַּיְלָה הָאַרְבַּע מֵאוֹת וְאַרְבָּעִים,
אָמְרָה: שָׁמַעְתִּי הַמֶּלֶךְ הַמְאֻשָּׁר, שֶׁכְּשֶׁהִזְכִּירָה
הַנַּעֲרָה אֶת הַמָּסֹרֶת הַקְּדוֹשָׁה, אָמַר לָהּ חֲכַם־הַדָּת: “יָפֶה
אָמַרְתְּ. הַגִּידִי לִי אֵפוֹא, הַתְּפִלָּה מַה הִיא?” אָמְרָה לוֹ:
“הַתְּפִלָּה הִיא הִתְחַבְּרוּת בֵּין הָעֶבֶד וַאֲדוֹנָיו. וּבָהּ עֶשֶׂר
מַעֲלוֹת: הִיא מְאִירָה אֶת הַלֵּב וּמַאֲצִילָה אֶת הַפָּנִים וּמְרַצָּה
אֶת הָרַחֲמָן וּמַכְעִיסָה אֶת הַשָּׂטָן, וְדוֹחָה אֶת הָאָסוֹן,
וְשׁוֹמֶרֶת מִפְּנֵי רָעַת הָאוֹיְבִים וּמַרְבָּה אֶת הָרַחֲמִים
וְדוֹחָה אֶת הַנְּקָמָה וּמְקָרֶבֶת אֶת הָעֶבֶד אֶל אֲדוֹנָיו,
וּמְנִיאָה מִן הַתּוֹעֵבָה וְהַמְגֻנֶּה, וְהִיא מִן הַמִּצְווֹת
שֶׁהֻטְּלוּ חוֹבָה הַכְּתוּבוֹת בַּסֵּפֶר וְהִיא עַמּוּד הַדָּת”. אָמַר
לָהּ: “יָפֶה אָמַרְתְּ. הַגִּידִי לִי אֵפוֹא מַה מַּפְתֵּחַ
הַתְּפִלָּה?” אָמְרָה לוֹ: “הָרְחִיצָה כַדָּת לָהּ”. אָמַר לָהּ: “וּמַה
מַּפְתֵּחַ הָרְחִיצָה כַּדָּת?” אָמְרָה לוֹ: “הַמַּפְתֵּחַ לָרְחִיצָה
כַּדָּת לָהּ, הִיא הַקְּרִיאָה בְּשֵׁם אֱלֹהִים”. אָמַר לָהּ: “וּמַה
מַּפְתֵּחַ הַקְּרִיאָה בְּשֵׁם אֱלֹהִים?” אָמְרָה לוֹ: “אֱמוּנַת אֹמֶן”.
אָמַר לָהּ: “וּמַה מַּפְתֵּחַ אֱמוּנַת הָאֹמֶן?” אָמְרָה לוֹ:
“הַבִּטָּחוֹן”. אָמַר לָהּ: "" וּמַה הַמַּפְתֵּחַ לַבִּטָּחוֹן?"" אָמְרָה
לוֹ: “הַצִפִּיָּה לֵאלֹהִים”. אָמַר לָהּ: “וּמַה מַּפְתֵּחַ
הַצִפִּיָּה?” אָמְרָה לוֹ: “הַצִּיּוּת”. אָמַר לָהּ: “וּמַה מַּפְתֵּחַ
הַצִּיּוּת?” אָמְרָה לוֹ: “הַהוֹדָאָה בֵאלֹהִים יִתְעַלֶּה בִּיחִידוּתוֹ
וְהַהַכָּרָה בֵאלֹהִיּוּתוֹ”. אָמַר לָהּ: “יָפֶה אָמַרְתְּ. הַגִּידִי
לִי אֵפוֹא בִדְבַר חוֹבוֹת הָרְחִיצָה כַדָּת לַתְּפִלָּה?” אָמְרָה לוֹ:
""שִׁשָּׁה דְבָרִים לְפִי הֲלָכַת הָאִמָאם אַלשָׁאפִעִי מֻחַמָּד בֶּן
אִדְרִיס יִרְצֵהוּ אֱלֹהִים וְהֵן: הַכַּוָּנָה בִּשְׁעַת רְחִיצַת
הַפֶּה, רְחִיצַת הַפָּנִים וּרְחִיצַת שְׁתֵּי הַיָּדַיִם עִם
הַמַּרְפֵּקִים, וּלְהַעֲבִיר אֶת הַיָּדַיִם הָרְטֻבּוֹת עַל חֵלֶק מִן
הָרֹאשׁ וּרְחִיצַת שְׁתֵּי הָרַגְלַיִם עִם הָעֲקֵבַיִם וְלִשְׁמֹר עַל
הַסֵּדֶר בָּזֶה. וְהַחֻקָּה בַמָּסֹרֶת הִיא בָזֶה עֲשָׂרָה דְבָרִים
וְהֵם: הַקְּרִיאָה בְּשֵׁם אֱלֹהִים, וּרְחִיצַת שְׁתֵּי כַפּוֹת
הַיָּדַיִם לִפְנֵי הַכְנָסָתָן לְתוֹךְ הַכֵּלִי וְגִרְגּוּר הַפֶּה
וְשִׁפְשׁוּף הַנְּחִירַיִם וְהַעֲבָרַת הַיָּדַיִם הָרְטוּבוֹת עַל כָּל
הָרֹאשׁ, וְהַעֲבָרָתָן בָאָזְנַיִם מִבַּחוּץ וּמִבִּפְנִים בְּמַיִם
חֲדָשִׁים וּסְרִיקַת הַזָּקָן הָעָבֹת בָּאֶצְבָּעוֹת, וּלְפַשֵּׂק
אֶצְבְּעוֹת הַיָּדַיִם וְהָרַגְלַיִם בָּרְחִיצָה וּלְהַקְדִים הַיְמָנִית
לַשְּׂמָאלִית, וּלְטַהֵר שָׁלשׁ פְּעָמִים וּבִרְצִיפוּת. וּכְשֶׁגָּמַר
אֶת הָרְחִיצָה כַדָּת יֹאמַר: “מֵעִיד אֲנִי שֶׁאֵין אֱלוֹהַּ אֶלָּא
אַללָּה לְבַדוֹ, אֵין שֻׁתָּף לוֹ, וּמֵעִיד אֲנִי שֶׁמֻּחַמָּד הוּא
עַבְדּוֹ וּשְׁלִיחוֹ, אֱלֹהִים שִׁיתֵנִי עִם הַחוֹזְרִים בִּתְשׁוּבָה
וְשִׂים אוֹתִי מִן הַמִּטַּהֲרִים, לְךָ הַשֶּׁבַח אֱלֹהִים,
וּבִתְהִלָּתְךָ אָעִיד שֶׁאֵין אֱלֹהַּ אֶלָּא אָתָּה. מִתְפַּלֵּל אֲנִי
לִסְלִיחָתְךָ וְשָׂב בִתְשׁוּבָה אֵלֶיךָ”. וּכְבָר הוּבָא בַּמָּסֹרֶת
הַקְּדוֹשָׁה מִשְּׁמוֹ שֶׁל הַנָּבִיא — יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם — שֶׁאָמַר: “כָּל מִי שֶׁאָמַר דְּבָרִים אֵלֶּה
אַחֲרֵי כָּל רְחִיצָה כַדָּת, יִפָּתְחוּ לוֹ שְׁמוֹנָה שַׁעֲרֵי
גַּן־עֵדֶן וְיִכָּנֵס אֵלָיו מֵאֵיזֶה מֵהֶם שֶׁיַּחְפֹּץ”. אָמַר לָהּ:
“יָפֶה אָמַרְתְּ. וּכְשֶׁאָדָם מְבַקֵּשׁ לִרְחַץ כַּדָּת, מַה הוּא
שֶׁיִּנְהֲגוּ בוֹ הַמַּלְאָכִים וְהַשְּׂטָנִים?” אָמְרָה לוֹ:
""כְּשֶׁאָדָם נִגַּשׁ לְהִתְרַחֵץ כַּדָּת, בָּאִים הַמַּלְאָכִים
לִימִינוֹ וְהַשְּׂטָנִים לִשְׂמֹאלוֹ. וּכְשֶׁהוּא מַזְכִּיר אֶת שֵׁם
אֱלֹהִים יִתְעַלֶּה בִּתְחִלַּת הָרְחִיצָה, בּוֹרְחִים מִפָּנָיו
הַשְּׂטָנִים, וְהַמַּלְאָכִים מְגִנִּים עָלָיו בְּאֹהֶל שֶׁל אוֹרָה,
שֶׁיֵּשׁ לוֹ אַרְבַּע יְתָרִים, לְיַד כָּל יֶתֶר מַלְאָךְ הַמְשַׁבֵּחַ
אֶת אֱלֹהִים יִתְעַלֶּה, וּמִתְפַּלֵּל אֵלָיו לִסְלִיחָה בְּעַד הָאָדָם
בְּשָׁעָה שֶׁהוּא שׁוֹתֵק אוֹ מַזְכִּיר שֵׁם אֱלֹהִים. וּכְשֶׁאֵינוֹ
מַזְכִּיר שֵׁם אֱלֹהִים יִתְהַדַּר וְיִתְפָּאַר בִּתְחִלַּת הָרְחִיצָה
וְאֵינוֹ שׁוֹתֵק מִשְׁתַּלְּטִים עָלָיו הַשְּׂטָנִים, וְהַמַּלְאָכִים
מִסְתַּלְּקִים מִמֶּנּוּ, וְהַשָּׂטָן מַעֲלֶה בּוֹ הִרְהוּרִים רָעִים
עַד שֶׁנִּכְנַס בְלִבּוֹ סָפֵק וּרְחִיצָתוֹ נִפְגֶּמֶת. וּכְבָר אָמַר
הַנָּבִיא עָלָיו הַתְּפִלָּה וְהַשָּׁלוֹם: “הָרְחִיצָה לַתְּפִּלָּה
כְּתִקּוּנָהּ מַבְרִיחָה אֶת הַשְּׂטָנִים, וּמַבְטִיחָה אֶת הָאָדָם
מִפְּנֵי עֲרִיצוּתוֹ שֶׁל הַשֻּׁלְטָאן”. וְאָמַר עוֹד: “מִי שֶׁבָּאָה
עָלָיו צָרָה, בְּשָׁעָה שֶׁלֹּא רָחַץ כַּדָּת, אַל יָבֹא בְטַעֲנָה
אֶלָּא עַל עַצְמוֹ”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא,
מַה הוּא שֶׁיַּעֲשֶׂה אָדָם כְּשֶׁהוּא מֵקִיץ מִשְּׁנָתוֹ?” אָמְרָה לוֹ:
“כְּשֶׁאָדָם מֵקִיץ מִשְּׁנָתוֹ, יִטֹּל אֶת יָדָיו שָׁלשׁ פְּעָמִים
לִפְנֵי שֶׁהוּא מַכְנִיסָם לְתוֹךְ הַכֶּלִי”. אָמַר לָהּ: “יָפֶה
אָמַרְתְּ. הַגִּידִי לִי אֵפוֹא בִּדְבַר מִצְוַת הַקֻּרְאָן בִּדְבַר
הָרְחִיצָה לְטַהֲרָה וּמַה הוּא מִן הַהֲלָכָה בָּהּ?” אָמְרָה: “מִצְוַת
הָרְחִיצָה לְטַהֲרָה צְרִיכָה כַּוָּנָה וְחוֹבָה לִרְחַץ אֶת כָּל
הַגּוּף בַּמַּיִם, הַיְנוּ בְאֹפֶן שֶׁהַמַּיִם יַגִּיעוּ לְכָל מְקוֹם
הַשֵּׂעָר וְהָעוֹר. וְאוּלָם הֲלָכָה הִיא, לְהַקְדִים לָהּ רְחִיצָה
כַדָּת לִתְפִלָּה וּלְשַׁפְשֵׁף אֶת הַגּוּף וּלְפָרֵק אֶת הַשֵּׂעָר,
וּרְחִיצַת הָרַגְלַיִם הִיא, כְּפִי שֶׁאָמְרוּ מְפֹרָשׁ, בְּסוֹף
הָרְחִיצָה לְטַהֲרָה”. אָמַר לָהּ: “יָפֶה אָמַרְתְּ”.



הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וְאֶחָד, אָמְרָה: שָׁמַעְתִּי
הַמֶּלֶךְ הַמְאֻשָּׁר, שֶׁבְּשָׁעָה שֶׁהִגִּידָה לוֹ הַשִּׁפְחָה עַל
דְּבַר הִלְכוֹת רְחִיצַת הַגּוּף לְטַהֲרָה, אָמַר לָהּ: “יָפֶה
אָמַרְתְּ. הַגִּידִי לִי אֵפוֹא עַל דְּבַר סִבּוֹת הַשִּׁפְשׁוּף
בְּחוֹל, מִצְוָתוֹ בַּקֻּרְאָן וְהִלְכָתוֹ לְפִי הַמָּסֹרֶת?” אָמְרָה
לוֹ: “בַּאֲשֶׁר לְסִבּוֹתָיו הֲרֵי שֶׁבַע הֵן: חֹסֶר מַיִם וַחֲשָׁשׁ
שֶׁיֶּחְסְרוּ וְהַצֹּרֶךְ בָּהֶם, וְהַתְּעִיָּה בִנְסִיעָה וְהַמַּחֲלָה,
סַד שֶׁנִּתַּן בְּשֶׁבֶר עֶצֶם לְקָבְעָהּ וּפְצָעִים. וְאוּלָם
מִצְווֹתָיו עַל פִּי הַקֻּרְאָן אַרְבַּע הֵן: הַכַּוָּנָה, וְהֶעָפָר,
וְלִטְפֹּחַ בֶּעָפָר עַל הַפָּנִים וְהַיָּדַיִם. וְאוּלָם הִלְכָתוֹ
כְּפִי שֶׁשָּׁנִינוּ בַּמָּסֹרֶת הִיא לִקְרֹא בְשֵׁם אֱלֹהִים
וּלְהַקְדִּים יָמִין לִשְׂמֹאל”. אָמַר לָהּ: “יָפֶה אָמַרְתְּ. הַגִּידִי
לִי אֵפוֹא עַל־דְּבַר תִּנְאֵי הַתְּפִלָּה, עַל דְּבַר עִקְּרֵי
יְסוֹדוֹתֶיהָ וְהִלְכוֹתֶיהָ בַּמָּסֹרֶת”. אָמְרָה לוֹ: “בַּאֲשֶׁר
לִתְנָאֶיהָ, הֲרֵי הֵם חֲמִשָּׁה. טָהֳרַת הָאֵבָרִים, וְכִסּוּי
הָעֶרְוָה וּשְׁמִירַת הַזְּמָן עַל פִּי הַבָּרוּר אוֹ לְפִי הַהַשְׁעָרָה
הַנְּכוֹנָה, וְכִוּוּן הַפָּנִים לַכַּעְבָּה וְהָעֲמִידָה בְמָקוֹם
טָהוֹר. וְאוּלָם בַּאֲשֶׁר לְעִקְּרֵי יְסוֹדוֹתֶיהָ, הִנֵּה הֵם:
הַכַּוָּנָה, וְגַּדֵּל אֱלֹהִים שֶׁבּוֹ מִתְקַדְּשִׁים לַתְּפִלָּה,
וְהָעֲמִידָה כְּפִי שֶׁיְּכוֹלִים לַעֲמֹד וּקְרִיאַת פָּרַשַׁת
הַפְּתִיחָה. וְהַמִּלִּים “בְּשֵׁם אֱלֹהִים הָרַחֲמָן וְהָרַחוּם”
פָּסוּק הֵן מִמֶּנָּה לְפִי הֲלָכַת הָאִמָאם אַלשָּׁאפִעִי.
וְהַכְּרִיעָה וְהַשְּׁהִיָּה בַּכְּרִיעָה, וְהַהִזְדַּקְּפוּת
וְהַשְּׁהִיָּה בָּהּ וְהַהִשְׁתַּחֲוָיָה וְהַשְּׁהִיָּה בָהּ
וְהַיְשִׁיבָה בֵּין שְׁתֵּי הַהַשְׁתַּחֲוָיוֹת וְהַשְּׁהִיָּה בָהּ,
וְהַבָּעַת הָעֵדוּת בָּאֱמוּנָה הָאַחֲרוֹנָה וְהַיְשִׁיבָה בָהּ,
וְהַתְּפִלָּה עַל הַנָּבִיא, יִתְפַּלֵּל אֱלֹהִים עָלָיו וְיָשֵׂם לוֹ
שָׁלוֹם, וּבִרְכַּת הַשָּׁלוֹם הָרִאשׁוֹנָה, וְהַכַּוָּנָה הַבָּאָה
לִידֵי הַבָּעָה בִדְבָרִים בִּגְמַר הַתְּפִלָּה. וְאוּלָם הִלְכוֹתֶיהָ
לְפִי הַמָּסֹרֶת הֵן: קְרִיאַת הַהַכְרָזָה לִתְפִלָּה, כְּשֶׁאֵין הִיא
נִשְׁמַעַת מִן הַמִּסְגָּד, הַקְּרִיאָה לָקוּם לִתְפִלָּה. הֲרָמַת
שְׁתֵּי הַיָּדַיִם בִּשְׁעַת הַהִתְקַדְּשׁוּת לִתְפִלָּה בְּרֵאשִׁיתָהּ
וּקְרִיאַת הַפָּרָשָׁה הָרִאשׁוֹנָה שֶׁל הַקֻּרְאָן, פָּרָשַׁת
הַפְּתִיחָה, וּבַקָּשַׁת חֲסוּת אֱלֹהִים, אֲמִירַת אָמֵן, קְרִיאַת
פָּרָשָׁה מִן הַקֻּרְאָן אַחֲרֵי קְרִיאַת פָּרָשַׁת הַפְּתִיחָה,
וְגַדֵּל לֵאלֹהִים בִּשְׁעַת עֲבִירָה מֵעֶמְדָה לְעֶמְדָה בַתְּפִלָּה,
וַאֲמִירַת הַמַּאֲמָר: “יִשְׁמַע אֱלֹהִים לִתְפִלַּת זֶה שֶׁהִלֵּל
אוֹתוֹ” וְכֵן “אֱֲלֹהֵינוּ לְךָ הַתְּהִלָּה”, וְהַתְּפִלָּה בְקוֹל
בִּמְקוֹמָהּ וְהַתְּפִלָּה בְלַחַשׁ בִמְקוֹמָה, וְהַבָּעַת הָעֵדוּת
בָּאֱמוּנָה הָרִאשׁוֹנָה, וְהַיְשִׁיבָה בָהּ עִם בִּרְכַּת הַשָּׁלוֹם
עַל הַנָּבִיא — יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם,
הַתְּפִלָּה לִשְׁלוֹם מִשְׁפַּחַת הַנָּבִיא בִּשְׁעַת הַבָּעַת עֵדוּת
הָאֱמוּנָה הַשְּׁנִיָּה, וּבִרְכַּת הַשָּׁלוֹם”. אָמַר לָהּ: “יָפֶה
אָמַרְתְּ. הַגִּידִי לִי מֵעַתָּה: מִמַּה הוּא שֶׁחַיָּבִים לָתֵת
לִצְדָקָה?” אָמְרָה לוֹ: “חַיָּבִים לָתֵת מִן הַזָּהָב, מִן הַכֶּסֶף,
מִן הַגְּמַלִּים וּמִן הַבָּקָר וּמִן הַצֹּאן וּמִן הַחִטָּה וּמִן
הַשְּׂעוֹרָה וּמִן הַדֹּחַן וּמִן הַדֻּ’רְרָה וּמִן הַפּוּל וְהַחִמְּצָה
וְהָאֹרֶז וְהַשֶּׁמֶן וְהַצִּמּוּקִים וְהַתְּמָרִים”. אָמַר לָהּ: “יָפֶה
אָמַרְתְּ. הַגִּידִי לִי אֵפוֹא מִכַּמָּה חַיָּבִים לָתֵת לִצְדָקָה מִן
הַזָּהָב?” אָמְרָה לוֹ: “אֵין חוֹבַת צְדָקָה מִמַּה שֶׁהוּא פָחוֹת
מֵעֶשְׂרִים דִּינָר. וּכְשֶׁהוּא מַגִּיעַ לְעֶשְׂרִים, יֵשׁ לָתֵת מֵהֶם
חֲצִי דִינָר, וְכָל הָעוֹלֶה עַל סְכוּם זֶה לְפִי חֶשְׁבּוֹנוֹ”. אָמַר
לָהּ: הַגִּידִי לִי מֵעַתָּה מִכַּמָּה חֲיָּבִים לָתֵת צְדָקָה מִן
הַכֶּסֶף?"" אָמְרָה לוֹ: “אֵין חוֹבַת צְדָקָה בְמַה שֶׁהוּא פָחוֹת
מִמָּאתַיִם אַדֲרְכְּמוֹנִים. וּכְשֶׁהוּא מַגִּיעַ לְמָאתַיִם, יִהְיוּ
חֲמִשָּׁה אַדֲרְכְּמוֹנִים מֵהֶם לִצְדָקָה, וְכָל הָעוֹלֶה עַל זֶה לְפִי
חֶשְׁבּוֹנוֹ”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא
מִכַּמָּה חַיָּבִים בִּצְדָקָה מִן הַגָּמָל?” אָמְרָה לוֹ: “עַל כָּל
חֲמִשָּׁה שֶׂה, עַד לַחֲמִשָּׁה וְעֶשְׂרִים, שֶׁמֵּהֶם חֲיָבִים לִיתֵן
גְּמַלָּה בַּת שְׁנָתָהּ”. אָמַר לָהּ: “יָפֶה אָמַרְתְּ. הַגִּידִי לִי
מֵעַתָּה מִכַּמָּה חֲיָּבִים בִּצְדָקָה מִן הַצֹּאן?” אָמְרָה לוֹ:
“כְּשֶׁהֵם מַגִּיעִים לְאַרְבָּעִים חֲיָבִים לָתֵת צֹאן אֶחָד”. אָמַר
לָהּ: “יָפֶה דִּבַּרְתְּ. הַגִּידִי לִי אֵפוֹא בִּדְבַר הַצּוֹם
וּמִצְווֹתָיו”. אָמְרָה לוֹ: “בַּאֲשֶׁר לָצוֹם, הִנֵּה מִצְווֹתָיו:
הַכַּוָּנָה וְלִפְרשׁ מֵאֲכִילָה וּמִשְּׁתִיָּה וּמִבִּיאָה וּמֵהָקִיא
בְּזָדוֹן. חוֹבָה הִיא הַמֻּטָּלָה עַל כָּל מִלְּבַד אִשָּׁה בְנִדָּתָה
וְהַיּוֹלֶדֶת תּוֹךְ שָׁבוּעַ רִאשׁוֹן. וְחוֹבָתוֹ מַתְחִילָה עִם
רְאִיַּת הַלְּבָנָה בְּרֹאשׁ חֹדֶשׁ אוֹ עַל פִּי הַגָּדַת עֵד כָּשֵׁר,
שֶׁמִּתְקַבֵּל עַל הַדַּעַת שֶׁהוּא אוֹמֵר אֱמֶת. וּמֵחוֹבוֹתָיו
הַבָּעַת הַכַּוָּנָה בְּכָל לַיְלָה לִפְנֵי הַצּוֹם. וְאוּלָם בַּאֲשֶׁר
לְהִלְכוֹתָיו בַּמָּסֹרֶת, הִנֵּה הֵן לְמַהֵר לְהַפְסִיק הַצּוֹם עִם
שְׁקִיעַת הַחַמָּה וּלְאַחֵר בְהַתְחָלָתוֹ קָרוֹב לַשַּׁחַר, וְלַעֲזֹב
אֶת הַדִּבּוּר בּוֹ אִם לֹא בְמַעֲשִׂים טוֹבִים וּלְהַזְכִּיר שֵׁם
אֱלֹהִים וְלִקְרֹא בַּקֻּרְאָן”. אָמַר לָהּ: “יָפֶה אָמַרְתְּ. הַגִּידִי
לִי אֵפוֹא מַה הוּא שֶׁאֵינוֹ מְבַטֵּל אֶת הַצּוֹם?” אָמְרָה לוֹ:
“הַסִּיכָה וְהַכְּחַל וַאֲבַק דְּרָכִים וּבְלִיעַת הָרֹק, וּרְאִיַּת
קֶרִי בַּשֵּׁנָה אוֹ מִתּוֹךְ הִסְתַּכְּלוּת בְּאִשָּׁה זָרָה.
וְהַקָּזַת הָדָּם, וְהָרְכָּבַת קַרְנֵי־אוּמְנִין. כָּל אֵלֶּה אֵינָם
מְבַטְּלִים אֶת הַצּוֹם”. אָמַר לָהּ: “יָפֶה אָמַרְתְּ. הַגִּידִי לִי
אֵפוֹא בִּדְבַר תְּפִלַּת שְׁנֵי הַחַגִּים?”10 אָמְרָה: ""שְׁתֵּי כְּרִיעוֹת11 וְהֵם
הֲלָכָה, מִבְּלִי לִקְרֹא הַכְרָזָה לַתְּפִלָּה וּמִבְּלִי לִקְרֹא
לָקוּם לִתְפִלָּה. וְאוּלָם הַמַּאֲמִין יֹאמַר: “הַתְּפִלָּה אוֹסֶפֶת
אֶת הַכֹּל”, וִיגַדֵּל לֵאלֹהִים שֶׁבַע פְּעָמִים בִּשְׁעַת הַכְּרִיעָה
הָרִאשׁוֹנָה מִלְּבַד הַגַּדֵּל לֵאלֹהִים שֶׁבּוֹ מִתְקַדְּשִׁים
לַתְּפִלָּה, וּבַשְּׁנִיָּה חֲמֵשׁ פְּעָמִים גַּדֵּל לֵאלֹהִים מִלְּבַד
בְּשָׁעָה שֶׁהוּא קָם, לְפִי הֲלָכַת הָאִמָאם אַלשָּׁאפִעִי, יְרַחֲמֵהוּ
אֱלֹהִים יִתְעַלֶּה. וְאַחַר־כָּךְ יֹאמַר מַאֲמָר הָעֵדוּת
בָּאֱמוּנָה.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וּשְׁנַיִם, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁבְּשָׁעָה שֶׁהִגִּידָה לוֹ
הַנַּעֲרָה בִּדְבַר הַתְּפִלָּה בִּשְׁעַת הַצּוֹם, אָמַר לָהּ: “יָפֶה
אָמַרְתְּ. הַגִּידִי לִי אֵפוֹא בִּדְבַר הַתְּפִלָּה בִּשְׁעַת לִקּוּי
חַמָּה וְלִקּוּי לְבָנָה?” אָמְרָה לוֹ: "" שְׁתֵּי כְרִיעוֹת מִבְּלִי
קְרִיאַת הַמַּכְרִיז לִתְּפִלָּה וּמִבְּלִי12 קְרִיאָה לָקוּם לִתְפִלָּה; יַעֲרֹךְ בְּכָל כְּרִיעָה שְׁתֵּי
עֲמִידוֹת וּשְׁתֵּי כְרִיעוֹת וּשְׁתֵּי הִשְׁתַּחֲוָיוֹת וְיֵשֵׁב
וְיֹאמַר מַאֲמַר הָעֵדוּת וּבִרְכַּת הַשָּׁלוֹם“. אָמַר לָהּ: “יָפֶה
אָמַרְתְּ. מֵעַתָּה הַגִּידִי לִי בִּדְבַר תְּפִלַּת הַגְּשָׁמִים”.
אָמְרָה לוֹ: “שְׁתֵּי תְּפִלּוֹת כְּרִיעוֹת בְּלִי קְרִיאַת הַכָּרוֹז
לִתְפִלָּה וּבְלִי הַקְּרִיאָה לָקוּם לִתְפִלָּה וְיֹאמַר מַאֲמַר
הָעֵדוּת בָּאֱמוּנָה וּבִרְכַּת הַשָּׁלוֹם. אַחַר־כָּךְ יִדְרשׁ
שְׁלִיחַ־הַצִּבּוּר דְרָשָׁתוֹ, וְיִתְפַּלֵּל לִסְלִיחַת אֱלֹהִים
יִתְעַלֶּה, בְּאוֹתוֹ מָקוֹם שֶׁמְּגַדְּלִים לֵאלֹהִים בִּשְׁעַת
הַדְּרָשָׁה בִּשְׁנֵי הַחַגִּים, וְיַהֲפֹךְ מְעִילוֹ, בִּטְנָתוֹ
כְּלַפֵּי חוּץ13 וִיבַקֵּשׁ רַחֲמִים
וְיַעְתִּיר”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא
בִּדְבַר תְּפִלַּת הָרְשׁוּת בַּלַּיְלָה”. אָמְרָה לוֹ: “תְּפִלַּת
הָרְשׁוּת בַּלַּיְלָה, הַפְּחוּתָה שֶׁבָּהּ הִיא כְּרִיעָה אַחַת
וְהַמְרֻבָּה אַחַת־עֶשְׂרֵה כְרִיעוֹת”. אָמַר לָהּ: “יָפֶה אָמַרְתְּ.
הַגִּידִי לִי אֵפוֹא בִּדְבַר תְּפִלַּת עֶצֶם הַיּוֹם שֶׁבִּרְשׁוּת”.
אָמְרָה לוֹ: “הַפְּחוּתָה שֶׁבָּהּ שְׁתֵּי כְרִיעוֹת וְהַמְרֻבָּה
שְׁתֵּים־עֶשְׂרֵה כְרִיעוֹת”. אָמַר לָהּ: “יָפֶה אָמַרְתְּ. הַגִּידִי
לִי אֵפוֹא בִּדְבַר הָעֲצֶרֶת בְּמִסְגָּד?” אָמְרָה לוֹ: “הֲלָכָה מִן
הַמָּסֹרֶת הִיא”. אָמַר לָהּ: “וּמַה הֵם תְּנָאֶיהָ?” אָמְרָה לוֹ:
“הַכַּוָּנָה, וְשֶׁלֹּא יֵצֵא מִן הַמִּסְגָּד אֶלָּא לִצְרָכָיו וְלֹא
יִקְרַב אֶל אִשָּׁה וְשֶׁיָּצוּם וְיַעֲזֹב אֶת הַדִּבּוּר”. אָמַר לָהּ:
“יָפֶה אָמַרְתְּ. הַגִּידִי לִי מֵעַתָּה, בַּמֶּה נַעֲשֶׂה אָדָם חַיָּב
לַעֲלוֹת לָחֹג בַּכַּעְבָּה?” אָמְרָה לוֹ: “בְּבַגְרוּת וּבְהַגָּעָה
לְשֵׂכֶל וּבְקַבְּלוֹ עָלָיו אֶת דַּת הָאִסְלָאם בְּשָׁעָה שֶׁהוּא
יָכוֹל לְהַגִּיעַ לְשָׁם14. וְחַיָּב אָדָם
לַעֲלוֹת לָחֹג פַּעַם בִּימֵי חַיָּיו לִפְנֵי שֶׁיָּמוּת”. אָמַר לָהּ:
“וּמַה הֵן מִצְווֹת הַחַג?” אָמְרָה לוֹ: “הַהִתְקַדְּשׁוּת לְכָךְ,
וְהָעֲמִידָה בְּעַרַפָאת15 וְהַהַקָּפָה מִסָּבִיב לַכַּעֲבָּה וְהַמְּרוּצָה16 וְהַגִּלּוּחַ אוֹ הַתִּסְפֹּרֶת”. אָמַר לָהּ: “וּמַה הֵן
מִצְווֹת הַבִּקּוּר בַּכַּעְבָּה?” אָמְרָה לוֹ: “הַהִתְקַדְּשׁוּת לְכָךְ
וְהַהַקָּפָה וְהַמְּרוּצָה”. אָמַר לָהּ: “וּמַה הִיא מִצְוַת
הַהִתְקַדְּשׁוּת?” אָמְרָה לוֹ: “לִפְשֹׁט מֵעָלָיו אֶת הַבְּגָדִים
הַתְּפוּרִים, וּלְהִמָּנַע מִלָּסוּךְ בִּבְשָׂמִים, וּלְהִמָּנַע
מִגִּלּוּחַ הָרֹאשׁ וּמִנְּטִילַת הַצִּפָּרְנַיִם וּמִלַהֲרֹג צַיִד
וּמִגֶּשֶׁת אֶל אִשָּׁה”. אָמַר לָהּ: “וּמַה הֵן הִלְכוֹת הַחַג לְפִי
הַמָּסֹרֶת?” אָמְרָה לוֹ: “הַקְרִיאָה: הִנְּנִי לִפְקֻדָּתְךָ אֱלֹהִים”
וְהַקָּפַת הַכַּעְבָּה כְּשֶׁמַּגִּיעִים לְמַכָּה, וְהַקָּפַת
הַפְּרִידָה וְהַלִּינָה בְּאַלְמְזְדַלִפָה וּבְמִנָא17 וְהַשְׁלָכַת הָאֲבָנִים”. אָמַר לָהּ: “יָפֶה אָמַרְתְּ. וּמַה
הִיא מִלְחֶמֶת־הַמִּצְוָה? וּמֵעִקְּרֵי יְסוֹדוֹתֶיהָ?” אָמְרָה לוֹ:
""בַּאֲשֶׁר לְעִקְּרֵי יְסוֹדוֹתֶיהָ, הִנֵּה הֵם, יְצִיאַת הָאוֹיְבִים
לַמִּלְחָמָה עָלֵינוּ, וּמְצִיאוּת הָאִמָאם, וֶהֱיוֹת מוּכָנִים לָהּ,
וְלַעֲמֹד בַּמִּלְחָמָה בִּשְׁעַת פְּגִישַׁת הָאוֹיֵב. וּבַאֲשֶׁר
לְהִלְכוֹתֶיהָ לְפִי הַמָּסֹרֶת, הִנֵּה הֵן לְעוֹרֵר לַמִּלְחָמָה,
כְּמוֹ שֶׁאָמַר יִתְעַלֶּה: “הוֹי הַנָּבִיא, עוֹרֵר אֶת הַמַּאֲמִינִים
לַמִּלְחָמָה”18. אָמַר לָהּ: “יָפֶה אָמַרְתְּ.
הַגִּידִי לִי מֵעַתָּה עַל הַדִּין בַּמְּכִירָה וְהִלְכוֹתֶיהָ לְפִי
הַמָּסֹרֶת”. אָמְרָה לוֹ: ""בַּאֲשֶׁר לְדִינֵי הַמְּכִירָה, הִנֵּה
הַהַסְכָּמָה בְדִבּוּר, וְצָרִיךְ שֶׁיִּהְיֶה זֶה שֶׁהַמּוֹכֵר עֶבֶד
לָבָן שֶׁיֵּשׁ בּוֹ תוֹעֶלֶת, רַשָּׁאִי לְמָסְרוֹ. וְשֶׁלֹּא לָקַחַת
רִבִּית. וְאוּלָם בַּאֲשֶׁר לְהִלְכוֹתֶיהָ לְפִי הַמָּסֹרֶת, הַזְּכוּת
לְבַטֵּל הַמְּכִירָה, וְשֶׁתִּהְיֶה הַבְּרֵירָה לְבַטְּלָה לִפְנֵי
הִפָּרֵד הַמּוֹכֵר מִן הַלָּקוֹחַ. כְּמוֹ שֶׁאָמַר הַנָּבִיא —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם: “הַבְּרֵירָה בִּידֵי
הַמּוֹכֵר וְהַלָּקוֹחַ כָּל עוֹד לֹא נִפְרְדוּ הַמּוֹכֵר מִן הַלָּקוֹחַ”
אָמַר לָהּ: “יָפֶה אָמַרְתְּ. בְּאֵיזֶה דְּבָרִים לֹא הֻתַּר לְמָכְרָם
זֶה תְמוּרַת זֶה?”


אָמְרָה לוֹ: “לָמַדְתִּי בָּזֶה מָסֹרֶת מְהֵימֶנֶת
מִשֵּׁם נָאפִע שֶׁאָמַר מִשְּׁמוֹ שֶׁל שָׁלִיחַ אֱלֹהִים — יִתְפַּלֵּל
אֱלֹהִים עָלָיו וְיָשֵׂם לוֹ שָׁלוֹם — שֶׁאָסַר לִמְכֹּר תְּמָרִים
מְיֻבָּשִׁים בִּתְמָרִים טְרִיִּים וּתְאֵנִים טְרִיִּים בִּמְיֻבָּשִׁים,
וּבָשָׂר מְיֻבָּשׁ בְּבָשָׂר טָרִי וְחֶמְאָה בְּחֶמְאָה מֻתָּכָה. וְכָל
שֶׁהוּא מִסּוּג אֶחָד מִן הַמַּאֲכָלִים אֵין הוּא מֻתָּר לִמְכֹּר אוֹתוֹ
זֶה תְמוּרַת זֶה”.


כְּשֶׁשָּׁמַע חֲכַם־הַדָּת אֶת דְּבָרֶיהָ וְהִכִּיר
שֶׁהִיא חֲרִיפָה, בַּעֲלַת־בִּינָה, וּמֻמְחִית וְיוֹדַעַת
בְּתוֹרַת־הַדַּת וְהַמָּסֹרֶת וּפֵרוּשׁ הַקֻּרְאָן וְזוּלַת זֶה, אָמַר
בְּלִבּוֹ: “אֵין דֶּרֶךְ אֶלָּא שֶׁאַעֲרִים עָלֶיהָ עַד שֶׁאֲנַצְּחֶנָּה
בְּמוֹשַׁב נְשִׂיא־הַמַּאֲמִינִים”. אָמַר לָהּ: “נַעֲרָה מַה מּוּבָן
הַמִּלָּה וֻצ’וּא19 בַּשָּׂפָה?” אָמְרָה לוֹ:20 “וֻצ’וּא פֵרוּשוֹ בַשָּׂפָה טָהֳרָה
וְלִהְיוֹת נָקִי לַחֲלוּטִין מִכָּל זֻהֲמָה”. אָמַר לָהּ: “וּמַה
הַמּוּבָן שֶׁל צַלָאת21 בַּשָּׂפָה?” אָמְרָה
לוֹ: “הַבַּקָּשָׁה לְטוֹב”. אָמַר לָהּ: “וּמַה הַמּוּבָן שֶׁל
זַכָּאת22 בַּשָּׂפָה?” אָמְרָה לוֹ: “הַתּוֹסֶפֶת”. אָמַר לָהּ: “וּמַה מּוּבָן הַצּוֹם23 בַּשָּׂפָה?” אָמְרָה לוֹ: הַהִמָּנְעוּת"". אָמַר לָהּ: “וּמַה
מּוּבָן חַג'24 בַּשָּׂפָה?” אָמְרָה לוֹ: “הַמַּטָּרָה”. אָמַר לָהּ: “וּמַה מּוּבָן גִ’הָאד25 בַּשָּׂפָה?” אָמְרָה לוֹ: “הַהַדָּפָה”. נִסְתַּתְּמוּ טַעֲנוֹת
חֲכַם־הַדָּת.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וּשְׁלשָׁה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁחֲכַם הַדָּת אַחֲרֵי
שֶׁנִּסְתַּתְּמוּ טַעֲנוֹתָיו, קָם וְעָמַד עַל רַגְלָיו וְאָמַר: “מֵעִיד
אֲנִי עָלַי, נְשִׂיא־הַמַּאֲמִינִים, שֶׁהַשִּׁפְחָה מְלֻמֶּדֶת יוֹתֵר
מִמֶּנִּי בְחָכְמַת־הַדָּת”. אָמְרָה לוֹ הַנַּעֲרָה: “אֶשְׁאַל אוֹתְךָ
אֲנִי עַל מַה שֶׁהוּא וְהָשֵׁב לִי תְשׁוּבָה מְהֵרָה, אִם יָדַעְתָּ”.
אָמַר לָהּ: “שַׁאֲלִי”. אָמְרָה לוֹ: "" מַה הֵם חִצֵּי הַדַּת?"" אָמַר
לָהּ: “עֲשָׂרָה הֵם: הָרִאשׁוֹן הָעֵדוּת, הַיְינוּ בִּדְבַר הָאֱמוּנָה.
הַשֵּׁנִי הַתְּפִלָּה, וְהִיא תְּכוּנַת הַדַּת מִטִּבְעָה. הַשְּׁלִישִׁי
הַצְּדָקָה וְהִיא הַטָּהֳרָה. הָרְבִיעִי הַצּוֹם וְהוּא הַהַנָּנָה.
הַחֲמִשִּׁי הָעֲלִיָּה לְחַג וְהִיא הַהֲלָכָה. הַשִּׁשִּׁי הִיא
מִלְחֶמֶת־הַמִּצְוָה וְהִיא הַחוֹבָה הַכְּלָלִית. הַשְּׁבִיעִי
וְהַשְּׁמִינִי הֵם הַמִּצְוָה עַל הַטּוֹב וְהָאִסּוּר שֶׁל הָרָע, וְהֵם
שֶׁיֵּשׁ לִשְׁקֹד עֲלֵיהֶם. הַתְּשִׁיעִי הַתְּפִלָּה בְּצִבּוּר וְהִיא
הַקֶּשֶׁר וְהַחִבּוּר. הָעֲשִׂירִי בַּקָּשַׁת הַדַּעַת וְהִיא הַדֶּרֶךְ
הַמְּהֻלָּלָה”. אָמְרָה לוֹ: “יָפֶה אָמַרְתָּ. נִשְׁאֲרָה עוֹד שְׁאֵלָה
שֶׁעָלֶיךָ לַעֲנוֹת עָלֶיהָ. מַה הֵם עִקֵָּרֵי הִָאִסְלַאם?” אָמַר לָהּ:
“אַרְבָּעָה הֵם: זַכּוּת הָאֱמוּנָה, כֵּנוּת הַמַּטָּרָה וּשְׁמִירַת
הַחֹק וְקִיּוּם הַהַבְטָחָה”. אָמְרָה לוֹ: “נִשְׁאֲרָה שְׁאֵלָה אַחַת,
וְאִם אַתָּה עוֹנֶה עָלֶיהָ מוּטַב, וְאִם לַאו אֲנִי נוֹטֶלֶת אֶת
גְּלִימָתְךָ”. אָמַר לָהּ: “דַּבְּרִי נַעֲרָה”. אָמְרָה לוֹ: “מַה הֵם
אֵפוֹא סְעִיפֵי הָאִסְלָאם?” שָׁתַק שָׁעָה אַחַת וְלֹא עָנָה כְלוּם.
אָמְרָה לוֹ: “הָסֵר גְּלִימָתְךָ וַאֲנִי מְבָאֶרֶת אוֹתָהּ לְךָ”. אָמַר
לָהּ נְשִׂיא־הַמַּאֲמִינִים: “בַּאֲרִי אוֹתָהּ וַאֲנִי מֵסִיר לָךְ מַה
שֶּׁעָלָיו מִן הַבְּגָדִים”. אָמְרָה: “עֶשְׂרִים וּשְׁנַיִם סְעִיפִים
הֵם: הַהַחְזָקָה בְסֵפֶר אֱלֹהִים יִתְעַלֶה, בְּמַה שֶׁנִּמְסַר
מִשְּׁמוֹ שֶׁל שְׁלִיחוֹ — יִתְפַּלֵּל אֱלֹהִים עָלָיו וְיָשֵׂם לוֹ
שָׁלוֹם, לִרְחַק מֵהַזִּיק, לֶאֱכֹל אֶת הַמֻּתָּר וְלִרְחַק מִן
הָאָסוּר. לְהָשִׁיב אֶת הָעשֶׁק לִבְעָלָיו, הַתְּשׁוּבָה, לָדַעַת אֶת
חֻקַּת־הַדַּת, לֶאֱהֹב אֶת אַבְרָהָם יְדִיד אֱלֹהִים וְאֶת הַהוֹלְכִים
בַּתּוֹרָה אֲשֶׁר הוֹרִיד אֱלֹהִים, וּלְהַאֲמִין בִּשְׁלִיחָיו, וְלִירָא
מֵהַמְרוֹת דִּבְרֵיהֶם, וְלִהְיוֹת נָכוֹן לַנְּסִיעָה לְעוֹלָם הַנֵּצַח
וְהַהִתְחַזְּקוּת בָּאֱמוּנָה, וּלְוַתֵּר כְּפִי הַיְכֹלֶת וְהָעֹז
בִּשְׁעַת חֻלְשָׁה, וְאֶרֶךְ הָרוּחַ בִשְׁעַת צָרָה וְדַעַת אֱלֹהִים
יִתְעַלֶּה, וְדַעַת מַה שֶּׁהֱבִיאוֹ נְבִיאוֹ — יִתְפַּלֵּל אֱלֹהִים
עָלָיו וְיָשֵׂם לוֹ שָׁלוֹם — וּלְהַמְרוֹת אֶת הָאָרוּר
אִבְּלִיס26 וְלִכְבּשׁ אֶת הַיֵּצֶר הָרָע
שֶׁבַּנֶּפֶשׁ וּלְהַמְרוֹת אוֹתוֹ, וְלִהְיוֹת תָּמִים עִם אֱלֹהִים”.
כְּשֶׁשָּׁמַע נְשִׂיא־הַמַּאֲמִינִים זֹאת מִפִּיהָ, צִוָּה אֶת
חֲכַם־הַדָּת לְהָסִיר גְּלִימָתוֹ וּמִצְנַפְתּוֹ. הֵסִיר אוֹתָם
מֵעָלָיו, וְיָצָא מְנֻצָּח מִמֶּנָּה וּבוֹשׁ מֵעַל פְּנֵי
נְשִׂיא־הַמַּאֲמִינִים.


קָם לְפָנֶיהָ אָדָם שֵׁנִי וְאָמַר לָהּ: “נַעֲרָה,
שִׁמְעִי מִמֶּנִּי מִקְצַת שְׁאֵלוֹת”. אָמְרָה לוֹ: “דַּבֵּר”. אָמַר
לָהּ: “מַה הוּא הַמְּאַשֵׁר קִנְיָן?” אָמְרָה לוֹ: “קְבִיעַת־הַמְּחִיר,
וּקְבִיעַת הַמִּין הַנִּמְכָּר וּקְבִיעַת זְמַן הַמְּכִירָה”. אָמַר
לָהּ: “יָפֶה אָמַרְתְּ”. אָמַר לָהּ: “וּמַה הֵן הַמִּצְווֹת בַּקֻּרְאָן
בִּדְבַר הָאֹכֶל וְהִלְכוֹת הַמָּסֹרֶת?” אָמְרָה לוֹ: “הַמִּצְווֹת
הַכְּתוּבוֹת בַּקֻּרְאָן בִּדְבַר הָאֹכֶל הֵן, שֶׁיּוֹדֶה הָאָדָם
בַּדָּבָר וְיַכִּיר שֶׁאֱלֹהִים יִתְעַלֶּה הוּא הַמְכַלְכְּלוֹ
וּמַאֲכִילוֹ וּמַשְׁקֵהוּ וּלְהוֹדוֹת לֵאלֹהִים יִתְעַלֶּה עַל כָּךְ”.
אָמַר לָהּ: “וּמַה הִיא הַתּוֹדָה?” אָמְרָה לוֹ: “בָּזֶה שֶׁמּוֹצִיא
עֶבֶד הָאֱלֹהִים כָּל מַה שֶּׁהֶאֱצִיל לוֹ אֱלֹהִים בְּחַסְדּוֹ
לִצְרָכָיו, בַּאֲשֶׁר בָּרָא אֱלֹהִים זֹאת בִּשְׁבִילוֹ”. אָמַר לָהּ:
“וּמַה הֵן הַהֲלָכוֹת שֶׁבְּמָסֹרֶת בְּעִנְיַן הָאֹכֶל?” אָמְרָה לוֹ:
“לִקְרֹא בְּשֵׁם אֱלֹהִים עַל הָאֹכֶל וְלִטֹּל אֶת הַיָּדַיִם וְלָשֶׁבֶת
עַל הַיֶּרֶךְ הַשְּׂמָאלִית וְלֶאֱכֹל בְּשָׁלשׁ אֶצְבָּעוֹת וְלֶאֶכֹל
מִמַּה שֶּׁלְּפָנָיו”. אָמַר לָהּ: “יָפֶה אָמַרְתְּ. הַגִּידִי לִי
אֵפוֹא מַה הוּא הַנִּמּוּס בָּאֹכֶל?” אָמְרָה לוֹ: “לָשִׂים חֲתִיכוֹת
קְטַנּוֹת לְתוֹךְ הַפֶּה, וּלְמַעֵט לְהִסְתַּכֵּל בִּפְנֵי הַסּוֹעֵד
עִמְּךְ”


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וְאַרְבָּעָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁהֶחָכָם, כְּשֶׁשָּׁאַל אֶת
הַשִּׁפְחָה בִּדְבַר נִימּוּסֵי הָאֹכֶל וְעָנְתָה לוֹ, אָמַר לָהּ:
“יָפֶה אָמַרְתְּ. הַגִּידִי לִי אֵפוֹא עַל דְּבַר עִקָּרֵי הָאֱמוּנָה
שֶׁבַּלֵּב וּדְבָרִים שֶׁכְּנֶגְדָּם?” אָמְרָה לוֹ: “שְׁלשָׁה הֵם וּכְנֶגְדָם
שְׁלשָׁה. הָרִאשׁוֹן: הַהַחְזָקָה בָאֱמוּנָה וּכְנֶגֶד זֶה, לְהִתְרַחֵק
מִן הַמַּחֲשָׁבוֹת הַזָּרוֹת. וְהַשֵּׁנִי הַהַחְזָקָה בְמָסֹרֶת הַדַּת
וּכְנֶגֶד זֶה לְהִתְרַחֵק מִן הַחִדּוּשׁ. וְהַשְּׁלִישִׁי לְהִתְחַזֵּק
בַּצִּיּוּת לֵאלֹהִים, וּכְנֶגְדוֹ לְהִתְרַחֵק מִן הַמֶּרִי”. אָמַר
לָהּ: “יָפֶה אָמַרְתְּ. הַגִּידִי לִי אֵפוֹא, מַה הֵם תִּנְאֵי
הָרְחִיצָה כַּדָּת לִתְפִלָּה?” אָמְרָה לוֹ: “הָאְֱמוּנָה בָּאִסְלָאם,
כּשֶׁר הַהַבְחָנָה וְטָהֳרַת הַמַּיִם, וְשֶׁלֹּא יְהֵא עִכּוּב גַּשְׁמִי
וְנִמּוּסִים וְלֹא עִכּוּב חֻקִּי”. אָמַר לָהּ: “יָפֶה אָמַרְתְּ.
הַגִּידִי לִי מֵעַתָּה עַל דְּבַר הָאֱמוּנָה” אָמְרָה לוֹ: "" הָאֱמוּנָה
תִתְחַלֵּק לְתִשְׁעָה חֲלָקִים. הָאֱמוּנָה בַנֶּעֱבָד וְהָאֱמוּנָה
בָעַבְדוּת לוֹ וְהָאֱמוּנָה בְעַצְמוּת אֱלֹהִים הַמְיֻחֶדֶת לוֹ
וְהָאֱמוּנָה בִשְׁנֵי חָפְנֵי הַיָּדַיִם27 וְהָאֱמוּנָה בִגְזֵרַת אֱלֹהִים וְהָאֱמוּנָה בַקֻּרְאָן
וּבַפְּסוּקִים הַמְּבַטְּלִים פְּסוּקִים שֶׁקָּדְמוּ לָהֶם
וּבַפְּסוּקִים שֶׁבָּטְלוּ, וְשֶׁתַּאֲמִין בֵּאלֹהִים וּבְמַלְאָכָיו
וּבִסְפָרָיו וּבִשְׁלִיחָיו, וְשֶׁתַּאֲמִין בְּמִשְׁפַּט אֱלֹהִים אֲשֶׁר
חָרַץ וּבַגּוֹרָל הַיּוֹצֵא מִגְּזֵרָתוֹ אִם לְטוֹב וְאִם לְרַע, אִם
לְמָתוֹק וְאִם לְמַר"". אָמַר לָהּ: “יָפֶה אָמַרְתְּ. הַגִּידִי לִי
אֵפוֹא בִּדְבַר שְׁלשָׁה הַמְעַכְּבִים שְׁלשָׁה?” אָמְרָה לוֹ: ""כֵּן
נִמְסְרָה מָסֹרֶת מִשְּׁמוֹ שֶׁל סֻפְיָאן אַלתְ’תַ’וְרִי שֶׁאָמַר:
“שְׁלשָׁה מַעֲבִירִים שְׁלשָׁה. קַלּוּת רֹאשׁ בַּיְשָׁרִים גּוֹרֶמֶת
לַאֲבֵדַת הָעוֹלָם הַבָּא וְקַלּוּת רֹאשׁ בִּמְלָכִים גּוֹרֶמֶת
לַאֲבֵדַת הַנֶּפֶשׁ. וְקַלּוּת רֹאשׁ בָּהוֹצָאָה מְאַבֶּדֶת אֶת
הַמָּמוֹן”. אָמַר לָהּ: “יָפֶה אָמַרְתְּ. הַגִּידִי לִי מֵעַתָּה
בִּדְבַר מַפְתֵּחוֹת הַשָּׁמַיִם, וְכַמָּה שְׁעָרִים לָהֶם?” אָמְרָה
לוֹ: ""אֱלֹהִים יִתְעַלֶּה אָמַר: “וְנִפְתְּחוּ הַשָּׁמַיִם וְהָיוּ
שְׁעָרִים”28 וְאָמַר עָלָיו הַתְּפִלָּה
וְהַשָּׁלוֹם: “אֵין יוֹדֵעַ מִסְפַּר שַׁעֲרֵי הַשָּׁמַיִם אֶלָּא מִי
שֶׁבָּרָא אֶת הַשָּׁמַיִם, וְאֵין שׁוּם אֶחָד מִבְּנֵי הָאָדָם שֶׁאֵין
לוֹ שְׁנֵי שְׁעָרִים בַּשָּׁמַיִם. שַׁעַר שֶׁמִּמֶּנּוּ יוֹרֶדֶת
פַּרְנָסָתוֹ וְשַׁעַר שֶׁעוֹלִים דַּרְכּוֹ מַעֲשָׂיו. וְלֹא יִסָּגֵר
שַׁעַר פַּרְנָסָתוֹ אֶלָּא בְּבוֹא קֵץ יָמָיו. וְלֹא יִסָּגֵר שַׁעַר
מַעֲשָׂיו עַד שֶׁתַּעֲלֶה בוֹ נִשְׁמָתוֹ”. אָמַר לָהּ: “יָפֶה אָמַרְתְּ.
הַגִּידִי לִי אֵפוֹא עַל עִנְיַן דָּבָר וַחֲצִי דָבָר וְלֹא כְלוּם”.
אָמְרָה לוֹ: “הַדָּבָר הוּא הַמַּאֲמִין וַחֲצִי־הַדָּבָר הוּא הַפּוֹסֵחַ
עַל שְׁתֵּי הַסְעִפִּים וְהַלֹּא־כְלוּם הוּא הַכּוֹפֵר”. אָמַר לָהּ:
“יָפֶה אָמַרְתְּ. הַגִּידִי לִי אֵפוֹא בְּעִנְיַן הַלְּבָבוֹת”. אָמְרָה
לוֹ: “לֵב בָּרִיא וְלֵב חוֹלֶה, לֵב חוֹזֵר בִּתְשׁוּבָה וְלֵב קֹדֶשׁ
לֵאלֹהִים וְלֵב מֵאִיר. וְאוּלָם בַּאֲשֶׁר לַלֵּב הַבָּרִיא הוּא לִבּוֹ
שֶׁל אַבְרָהָם יְדִיד אֱלֹהִים. וְהַלֵּב הַחוֹלֶה הוּא לֵב הַכּוֹפֵר,
וְהַלֵּב הַחוֹזֵר בִּתְשׁוּבָה הוּא לֵב הַחֲסִידִים הַיְרֵאִים אֶת
אֱלֹהִים וְהַלֵּב הַקֹּדֶשׁ לֵאלֹהִים הוּא לִבּוֹ שֶׁל אֲדוֹנֵנוּ
מֻחַמָּד יִתְפַּלֵּל עָלָיו אֱלֹהִים וְיָשֵׂם לוֹ שָׁלוֹם. וְהַלֵּב
הַמֵּאִיר הוּא לֵב כָּל הַהוֹלֵךְ אַחֲרָיו. וּלְבָבוֹת מְלֻמְּדֵי הַדָּת
שְׁלשָׁה הֵם: לֵב הַכָּרוּךְ אַחֲרֵי הָעוֹלָם הַזֶּה וְלֵב הַכָּרוּךְ
אַחֲרֵי הָעוֹלָם הַבָּא וְלֵב הַכָּרוּךְ אַחֲרֵי אֲדוֹנָיו. וְאָמְרוּ:
שְׁלשָׁה לְבָבוֹת הֵם: לֵב מְשֻׁעְבָּד וְהוּא לֵב הַכּוֹפֵר. לֵב
מְשֻׁלָּל וְהוּא לִבּוֹ שֶׁל הַפּוֹסֵחַ עַל שְׁתֵּי־הַסְעִפִּים, וְלֵב
עוֹמֵד אֵיתָן וְהוּא לֵב הַמַּאֲמִין. וְעוֹד אָמְרוּ: שְׁלשָׁה לְבָבוֹת
הֵם הָעוֹמְדִים אֵיתָן. לֵב הַמָּלֵא אוֹר הָאֱמוּנָה וְלֵב פָּצוּעַ
מִפַּחַד הַפֵּרוּד וְלֵב הַחוֹשֵׁשׁ שֶׁלֹּא יִטְּשֶׁנּוּ אֱלֹהִים”.


אָמַר לָהּ: ""יָפֶה אָמַרְתְּ…


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וַחֲמִשָּׁה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁהֶחָכָם הַשֵּׁנִי, כְּשֶׁשָּׁאַל
אֶת הַשִּׁפְחָה וְהֵשִׁיבָה לוֹ, אָמַר לָהּ: “יָפֶה אָמַרְתְּ”. אָמְרָה:
"" נְשִׂיא־הַמַּאֲמִינִים, כְּבָר שְׁאָלַנִי עַד שֶׁעָיֵף, עַכְשָׁו
אֶשְׁאַל אֲנִי אוֹתוֹ שְׁתֵּי שְׁאֵלוֹת, וְאִם הוּא מֵשִׁיב תְּשׁוּבָה
עֲלֵיהֶן מוּטַב, וְאִם לַאו אֲנִי נוֹטֶלֶת אֶת גְּלִימָתוֹ וְיֵלֵךְ לוֹ
בְּשָׁלוֹם"". אָמַר לָהּ חֲכַם־הַדַּת: “שַׁאֲלִי אוֹתִי מַה שָּׁאַתְּ
רוֹצָה”. אָמְרָה לוֹ: “וּמַה תֹּאמַר אַתָּה בִּדְבַר הָאֱמוּנָה?” אָמַר
לָהּ: "" הָאֱמוּנָה הִיא אִשּׁוּר בַּלָּשׁוֹן וְקִיּוּם בַּלֵּב
וּמַעֲשֵׂה בָאֲבָרִים. אָמַר עָלָיו הַתְּפִלָּה
וְהַשָׁלוֹם29 : “לֹא יִהְיֶה אָדָם שָׁלֵם
בֶּאֱמוּנָתוֹ, עַד שֶׁתִּהְיֶינָה שְׁלֵמוֹת בּוֹ חָמֵשׁ סְגֻלּוֹת:
בִּטָּחוֹן בֵּאלֹהִים וְהִתְמַסְּרוּת לוֹ, וּמְסִירַת עַצְמוֹ לְמִצְוַת
אֱלֹהִים, וְלִהְיוֹת מְרֻצֶּה בַּאֲשֶׁר גָּזַר אֱלֹהִים, וְשֶׁיִּהְיוּ
כָּל מַעֲשָׂיו לְשֵׁם אֱלֹהִים, שֶׁאָז הוּא מֵאֵלֶּה הַחֲבִיבִים
בְּיוֹתֵר לִפְנֵי אֱלֹהִים, הַנּוֹתְנִים לְשֵׁם אֱלֹהִים וּמוֹנְעִים
לְשֵׁם אֱלֹהִים. וְהוּא שֶׁהִגִּיעַ לִשְׁלֵמוּת בָּאֱמוּנָה”. אָמְרָה
לוֹ: “הַגֵּד לִי אֵפוֹא בִּדְבַר הַחוֹבָה שֶׁבְּחוֹבָה שֶׁבַּמִּצְווֹת
וְעַל הַחוֹבָה בְרֵאשִׁית כָּל חוֹבָה שֶׁזְּקוּקָה לָהּ כָּל חוֹבָה
וְעַל חוֹבָה הַכּוֹלֶלֶת כָּל חוֹבָה וְעַל הַהֲלָכָה לְפִי הַמָּסֹרֶת
בְּתוֹךְ הַחוֹבָה וְעַל הַהֲלָכָה לְפִי הַמָּסֹרֶת שֶׁעַל יָדָהּ
תִּמָּלֵא הַחוֹבָה בִּשְׁלֵמוּתָהּ”. שָׁתַק וְלֹא עָנָה כְלוּם. צִוָּה
עָלֶיהָ נְשִׂיא־הַמַּאֲמִינִים שֶׁתְּבָּאֵר הַדָּבָר וְצִוָּה אוֹתוֹ
לִפְשֹׁט גְּלִימָתוֹ וְלָתֵת אוֹתוֹ לָהּ. בְּאוֹתָה שָׁעָה אָמְרָה:
“חֲכַם־הַדַּת, חוֹבַת כָּל חוֹבָה הִיא לָדַעַת אֶת אֱלֹהִים יִתְעַלֶּה
בְרֵאשִׁית כָּל חוֹבָה, וְהִיא הָעֵדוּת שֶׁאֵין אֱלוֹהַּ אֶלָּא אַללָּה
וְשֶׁמֻּחַמָּד שָׁלִיחַ אַללָּה. וְאוּלָם בַּאֲשֶׁר לַחוֹבָה שֶׁאֵלֶיהָ
זְקוּקָה כָּל חוֹבָה, הִיא הָרְחִיצָה כַּדָּת. וְאוּלָם הַחוֹבָה
הַכּוֹלֶלֶת לְכָל חוֹבָה הִיא רְחִיצַת כָּל הַגּוּף בְּמִקְרֵה טֻמְאַת
קִֶרי. וּבַאֲשֶׁר לַהֲלָכָה שֶׁלְּפִי הַמָּסֹרֶת הַנִּכְנֶסֶת לְתוֹךְ
הַחוֹבָה, הֲרֵי הִיא פִשּׁוּק הָאֶצְבָּעוֹת וְסֵרוּק הַזָּקָן הָעָבֹת.
וְאוּלָם בַּאֲשֶׁר לַהֲלָכָה לְפִי הַמָּסֹרֶת שֶׁעַל יָדָהּ תִּמָּלֵא
הַחוֹבָה בִּשְׁלֵמוּת, הִיא הַמִּלָּה”. בְּאוֹתָה שָׁעָה נִתְגַלְּתָה
חֻלְשַׁת חֲכַם־הַדַּת. עָמַד עַל שְׁתֵּי רַגְלָיו וְאָמַר: “מֵעִיד
אֲנִי, נְשִׂיא־הַמַּאֲמִינִים, אֶת הָאֱלֹהִים, שֶׁנַּעֲרָה זוֹ
מְלֻמֶּדֶת יוֹתֵר מִמֶּנִּי בְּלִמּוּדֵי הַדָּת וּבְזוּלָתָם”. הֵסִיר
גְּלִימָתוֹ וְהִסְתַּלֵּק מְנֻצָּח.


וְּאוּלָם סִפּוּרָהּ עִם הַמַּקְרִיא קֻרְאָן, הוּא זֶה
שֶׁהִיא פָנְתָה אֶל אֵלֶּה שֶׁנִּשְׁאֲרוּ מֵחַכְמֵי־הַדָּת הַנּוֹכְחִים
שָׁם וְאָמְרָה: “אֵיזֶהוּ בָכֶם הֶחָכָם הַמַּקְרִיא קֻרְאָן, הַיּוֹדֵעַ
אוֹתוֹ לְפִי שֶׁבַע גִּרְסוֹתָיו וְאֶת הַדִּקְדּוּק וְהַשָּׂפָה?”
נִגַּשׁ אֵלֶיהָ הַמַּקְרִיא וְיָשַׁב לְפָנֶיהָ וְאָמַר לָהּ: “הַאִם
קָרָאת אֶת סֵפֶר אֱלֹהִים יִתְעַלֶּה, וְיָדַעְתְּ הֵיטֵב אֶת פְּסוּקָיו
וְאֵלֶּה הַפְּסוּקִים הַמְּבַטְּלִים פְּסוּקִים אֲחֵרִים וְאֶת
הַפְּסוּקִים שֶׁבָּטְלוּ, וְאֶת הַבְּרוּרִים וּגְלוּיִים וְאֶת
הַסְּתוּמִים בָּהֶם, וְאֵיזֶה מֵהֶם נִתְּנוּ בְמַכָּה וְאֵיזֶה
בְאַלְמַדִינָה, וְהֵבַנְתְּ פֵּרוּשׁוֹ, וְיָדַעַתְּ אוֹתוֹ עַל פִּי מַה
שֶׁנִּמְסָר עָלָיו בְּמָסֹרֶת, וְאֶת עִקָרֵי הַקְּרִיאוֹת הַשּׁוֹנוֹת?”
אָמְרָה לוֹ: “הֵן”. אָמַר לָהּ: “הַגִּידִי לִי אֵפוֹא, בִּדְבַר מִסְפָּר
פַּרְשִׁיּוֹת הַקֻּרְאָן, וְכַמָּה בוֹ מִן הָעֲשִׂירִיּוֹת וְכַמָּה בוֹ
מִן הַפְּסוּקִים, וְכַמָּה בוֹ מִן הָאוֹתִיּוֹת וְכַמָּה בוֹ מִן
הַהִשְׁתַּחֲוָיוֹת, וְכַמָּה מִן הַנְּבִיאִים נִזְכָּרִים בּוֹ, וְכַמָּה
פַּרְשִׁיּוֹת בּוֹ שֶׁנִּתְּנוּ בְאַלְמַדִינָה וְכַמָּה בוֹ מִן
הַפַּרְשִׁיּוֹת שֶׁנִּתְּנוּ בְמַכָּה, וְכַמָּה בוֹ מִן הָעוֹפוֹת?”
אָמְרָה לוֹ: ""אֲדוֹנִי, בַּאֲשֶׁר לְפַרְשִׁיּוֹת הַקֻּרְאָן הֲרֵי הֵן
מֵאָה וְאַרְבַּע עֶשְׂרֵה פַּרְשָׁה. הַמַכִּיּוֹת בָּהֶן הֵן שִׁבְעִים
וְהָאַלְמַדִינִיּוֹת אַרְבָּעִים וְאַרְבַּע פַּרְשִׁיּוֹת. וְאוּלָם
בַּאֲשֶׁר לַעֲשִׂירִיּוֹת שֶׁבּוֹ, הֲרֵי הֵן שֵׁשׁ מֵאוֹת עֲשִׂירִיּוֹת
וְעֶשְׂרִים וְאֶחָד עֲשִׂירִיּוֹת, וְאוּלָם הַפְּסוּקִים, הֲרֵי הֵם
שֵׁשֶׁת אֲלָפִים וּמָאתַיִם וְשִׁשָּׁה וּשְׁלשִׁים פָּסוּק. וְאוּלָם
בַּאֲשֶׁר לַמִּלִּים שֶׁבּוֹ, הֲרֵי הֵן תֵּשַׁע וְשִׁבְעִים אֶלֶף
וְאַרְבַּע מֵאוֹת וּשְׁלשִׁים וְתֵשַׁע מִלִּים. וּבַאֲשֶׁר
לְאוֹתִיּוֹתָיו, הֲרֵי הֵן שְׁלשׁ מֵאוֹת אֶלֶף וּשְׁלשָׁה וְעֶשְׂרִים
אֶלֶף וְשֵׁשׁ מֵאוֹת וְשִׁבְעִים אוֹת. וְהַקּוֹרֵא נוֹטֵל שָׂכָר עַל
כָּל אוֹת עֶשֶׂר טוֹבוֹת. וְאוּלָם בַּאֲשֶׁר לַהִשְׁתַּחֲוָיוֹת הֲרֵי
הֵן אַרְבַּע־עֶשְׂרֵה הִשְׁתַּחֲוָיָה…
הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וְשִׁשָּׁה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁהַשִּׁפְחָה, כְּשֶׁשָּׁאַל אוֹתָהּ
הַמַּקְרִא בִּדְבַר הַסֵּפֶר הַקָּדוֹשׁ, הוֹסִיפָה וְעָנְתָה:
“וּבַאֲשֶׁר לַנְּבִיאִים שֶׁנִּזְכְּרוּ שְׁמוֹתֵיהֶם בַּקֻּרְאָן, הֲרֵי
הֵם חֲמִשָּׁה וְעֶשְׂרִים נָבִיא וְהֵם אָדָם וְנֹחַ, וְאַבְרָהָם
וְיִשְׁמָעֵאל וְיִצְחָק וְיַעֲקֹב וְיוֹסֵף וֶאֱלִישָׁע וְיוֹנָה וְלוֹט
וְצָאלִח30 וְהוּד31 וְשֻׁעַיְבּ32 וְדָוִד וּשְׁלֹמֹה וְד’וּ אלְכִּפְל33, וְאִדְרִיס34 וֵאלִיָּהוּ ְיוֹחָנָן35 וּזְכַרְיָה36 וְאִיּוֹב וּמשֶׁה
וְאַהֲרֹן וְיֵשׁוּ וּמֻחַמָּד תְּפִלּוֹת אֱלֹהִים וּשְׁלוֹמוֹ עֲלֵיהֶם
כֻּלָּם. וְאוּלָם בַּאֲשֶׁר לָעוֹפוֹת, הֲרֵי הֵם תִּשְׁעָה”. אָמַר לָהּ:
“מַה שְּׁמוֹתֵיהֶם?” אָמְרָה לוֹ: “הַיִּתּוֹשׁ וְהַדְּבוֹרָה
וְהַנְּמָלָה וְהַדּוּכִיפַת וְהָעוֹרֵב וְהָאַרְבֶּה וְעוֹף
אַלְאַבָּאבִּיל37, וְעוֹפוֹ שֶׁל יֵשׁוּ — עָלָיו הַשָּׁלוֹם — וְהוּא הָעֲטַלֵּף38. אָמַר
לָהּ: “יָפֶה אָמַרְתְּ. אֵיזוּ פַרְשָׁה בַּקֻּרְאָן הִיא הַנַּעֲלָה
בְּיוֹתֵר?” אָמְרָה לוֹ: “פָּרָשַׁת הַפָּרָה”.39 אָמַר לָהּ: “וְאֵיזֶה פָסוּק הוּא הַנַּעֲלֶה בְּיוֹתֵר?”
ָמְרָה לוֹ: “פָּסוּק כִּסֵּא הַכָּבוֹד40 וְהוּא חֲמִשִּׁים מִלָּה, שֶׁעִם כָּל מִלָּה בוֹ חֲמִשִּׁים
בְּרָכָה”. אָמַר לָהּ: “וְאֵיזֶה פָסוּק נִזְכָּרִים בּוֹ תִּשְׁעָה
אוֹתוֹת?” אָמְרָה לוֹ: “דְּבָרָיו יִתְעַלֶּה בְּעִנְיַן בְּרִיאַת
הַשָּׁמַיִם וְהָאָרֶץ וַחֲלִיפוֹת הַלַּיְלָה וְהַיּוֹם וְהָאֳנִיּוֹת
הַשָּׁטוֹת בַּיָּם בְּמַה שֶׁמֵּבִיא תּוֹעֶלֶת לָאָדָם וְכוּ' עַד סוֹף
הַפָּסוּק”.41 אָמַר לָהּ: “יָפֶה אָמַרְתְּ.
וְאֵיזֶה פָסוּק הוּא הַצּוֹדֵק בְּיוֹתֵר?” אָמְרָה לוֹ: “דְּבָרָיו
יִתְעַלֶּה: “הִנֵּה אֱלֹהִים מְצַוְּכֶם עַל הַצֶּדֶק וּלְהֵיטִיב וְלָתֵת
לַקְּרוֹבִים, וְהֵנִיא מִן הַתּוֹעֵבָה וּמִן הָרָעָה וּמִן
הֶחָמָס42”. אָמַר לָהּ: "" אֵיזֶה פָּסוּק
נִזְכֶּרֶת בּוֹ הַתַּאֲוָה הַגְּדוֹלָה בְּיוֹתֵר?” אָמְרָה לוֹ: ""
דְּבָרָיו יִתְעַלֶּה: “הַאִם יִשְׁתּוֹקֵק כָּל אִישׁ מֵהֶם, כִּי יוּבָא
לְתוֹךְ גִּנַּת־נֹעַם43”.44 אָמַר לָהּ: “וְאֵיזֶה פָּסוּק נִזְכֶּרֶת בּוֹ הַתִּקְוָה
הַגְּדוֹלָה בְּיוֹתֵר?” אָמְרָה לוֹ: "" דְּבָרָיו יִתְעַלֶּה: “אֱמֹר:
עוֹבְדַי, אֵלֶּה אֲשֶׁר הִרְבּוּ לַעֲכֹר נַפְשׁוֹתָם, אַל תִּוָּאֲשׁוּ
מֵרַחֲמֵי אֱלֹהִים, כִּי אֱלֹהִים יִסְלַח לַחֲטָאִים יַחְדָּו, כִּי הוּא
הַסַּלָּח וְהָרַחוּם”.45 אָמַר לָהּ: “יָפֶה
אָמַרְתְּ. הַגִּידִי לִי עַל פִּי אֵיזוֹ קְרִיאָה קוֹרֵאת אַתְּ?”
אָמְרָה לוֹ: “עַל פִּי קְרִיאַת בְּנֵי גַן־עֵדֶן, וְהִיא קְרִיאַת
נָאפִע”. אָמַר לָהּ: “וּבְאֵיזֶה פָסוּק אָמְרוּ הַנְּבִיאִים שֶׁקֶר?”
אָמְרָה לוֹ: "" דְּבָרָיו יִתְעַלֶּה: “וַיָּבִיאוּ עַל כֻּתָּנְתּוֹ דָם
כָּזָב”, 46 וְהֵם אַחֵי יוֹסֵף”. אָמַר לָהּ:
“הַגִּידִי לִי, אֵיזֶה פָּסוּק אָמְרוּ בוֹ הַכּוֹפְרִים אֱמֶת?” אָמְרָה
לוֹ: "" דְּבָרָיו יִתְעַלֶּה: “הַיְהוּדִים אוֹמְרִים: “הַנּוֹצְרִים עַל
בְּלִי־מָה יְסוּדָתָם”, וְהַנּוֹצְרִים אוֹמְרִים: “הַיְהוּדִים עַל
בְּלִי־מָה יְסוּדָתָם, וְהֵם שְׁנֵיהֶם קוֹרְאִים
בַּסֵּפֶר”47, וְהֵם שְׁנֵיהֶם אָמְרוּ אֱמֶת”.
אָמַר לָהּ: “וְאֵיזֶה פָסוּק אָמַר אוֹתוֹ אֱלֹהִים עַל עַצְמוֹ?” אָמְרָה
לוֹ: "" דְּבָרָיו יִתְעַלֶּה: “וְלֹא בָרָאתִי אֶת הַגִ’ן וְאֶת הָאָדָם
כִּי אִם לְמַעַן יַעַבְדוּנִי”.48 אָמַר לָהּ:
“וְאֵיזֶה פָסוּק יֵשׁ בּוֹ דִבְרֵי הַמַּלְאָכִים?” אָמְרָה לוֹ:
""בִדְבָרָיו יִתְעַלֶּה: “וְאַנֲחְנוּ נְסַפֵּר תְּהִלָּתְךָ
וְנַקְדִּישֶׁךָ”,49 אָמַר לָהּ: “הַגִּידִי לִי
בִּדְבַר עִנְיַן הַמַּאֲמָר: “בֵּאלֹהִים אֶחֱסֶה מִפְּנֵי הַשָּׂטָן
הָרָגוּם”50, וּמַה בָּא בַמָּסֹרֶת בְּעִנְיָן
זֶה?” אָמְרָה: ""בַּקָּשַׁת חֲסוּת אֱלֹהִים חוֹבָה הִיא, שֶׁצִּוָּה
אוֹתָהּ אֱלֹהִים יִתְעַלֶּה בִּשְׁעַת קְרִיאַת הַקֻּרְאָן, וּרְאָיָה
לְכָךְ הֵם דִּבְרֵי אֱלֹהִים יִתְעַלֶּה: “וּבְקָרְאֲךָ אֶת הַקֻּרְאָן
וּבִקַּשְׁתָּ מַחֲסֶה בֵּאלֹהִים מִפְּנֵי הַשָּׂטָן
הָרָגוּם”.51 אָמַר לָהּ: “הַגִּידִי לִי
אֵפוֹא, מַה הוּא נֹסַח בַּקָּשַׁת הֶחָסוּת וּמַה הֵם הַשִּׁנּוּיִים
בּוֹ?” אָמְרָה: ""יֵשׁ מֵהֶם שֶׁבְּבַקָּשַׁת הֶחָסּות שֶׁלּוֹ מֵאלֹהִים
הוּא אוֹמֵר: “בֵּאלֹהִים הַשּׁוֹמֵעַ וְהַיּוֹדֵעַ אֶחֱסֶה מִפְּנֵי
הַשָּׂטָן הָרָגוּם”. וְיֵשׁ מֵהֶם הָאוֹמֵר: “בֵּאלֹהִים הֶחָזָק”,
וְהַטּוֹב בְּיוֹתֵר הוּא זֶה שֶׁבּוֹ הִבִּיעַ זֹאת הַקֻּרְאָן
הַנֶּאְדָּר. וְכָךְ בָּא בַהֲלָכָה בַמָּסֹרֶת. וְהָיָה הוּא עָלָיו
הַתְּפִלָּה וְהַשָּׁלוֹם, כְּשֶׁהָיָה פוֹתֵחַ בִּקְרִיאַת
הַקֻּרְאָן52, אוֹמֵר: “בֵּאלֹהִים אֲבַקֵשׁ
מַחֲסֶה מִן הַשָּׂטָן הָרָגוּם”. וּמָסְרוּ מִשְּׁמוֹ שֶׁל נָאפִע בְּשֵׁם
אָבִיו שֶׁאָמַר: ""הָיָה שָׁלִיחַ אֱלֹהִים, יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם, כְּשֶׁהָיָה קָם לְהִתְפַּלֵל בַּלַּיְלָה, אוֹמֵר:
“אַללָּה הוּא הַגָּדוֹל לְכָל גְּדֻלָּה, וְרַבָּה לֵאלֹהִים הַתְּפִלָּה.
וְהַשֶּׁבַח לֵאלֹהִים בַּבֹּקֶר וּבְרֵאשִׁית הַלַּיְלָה”. אַחַר־כָּךְ
הָיָה אוֹמֵר: “בֵּאלֹהִים אֶחֱסֶה מִפְּנֵי הַשָּׂטָן הָרָגוּם וּמִפְּנֵי
הַשְׂרָאַת הַשְּׂטָנִים הִרְהוּרֵיהֶם עָלַי וּמַדּוּחֵיהֶם”. וּמָסְרוּ
בְמָסֹרֶת מִשְּׁמוֹ שֶׁל בֶּן־עַבָּאס — יִרְצֶה אֱלֹהִים אֶת שְׁנֵיהֶם —
שֶׁאָמַר: ""הַדָּבָר הָרִאשׁוֹן שֶׁהוֹרִיד גַּבְרִיאֵל לַנָּבִיא —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם — הוּא זֶה שֶׁלִּמֵּד
אוֹתוֹ בַּקָּשַׁת הֶחָסוּת מֵאלֹהִים, וְאָמַר לוֹ: ""מֻחַמָּד, אֱמֹר:
“אֶחֱסֶה בֵאלֹהִים הַשּׁוֹמֵעַ וְהַיּוֹדֵעַ”. אַחַר־כָּךְ אֱמֹר:
“בְּשֵׁם אֱלֹהִים הָרַחֲמָן וְהָרַחוּם”, אַחַר־כָּךְ קְרָא: “בְּשֵׁם
אֱלֹהֶיךָ אֲשֶׁר בָּרָא, בָּרָא אֶת הָאָדָם מִדָּם
נִקְפָּא”53. כְּשֶׁשָּׁמַע הַמַּקְרִא אֶת
דְּבָרֶיהָ, הִתְפָּעֵל עַל הַבָּעָתָהּ וְצַחוּת לְשׁונָהּ וִידִיעָתָהּ
וּמַעֲלָתָהּ, אַחַר־כָּךְ אָמַר לָהּ: “וּמַה תֹּאמְרִי בִּדְבַר אָמְרוֹ
יִתְעַלֶּה: “בְּשֵׁם אֱלֹהִים הָרַחֲמָן וְהָרַחוּם”, הַאִם פָּסוּק הוּא
מִפְּסוּקֵי הַקֻּרְאָן?” אָמְרָה לוֹ: “הֵן. פָּסוּק מִן הַקֻּרְאָן הוּא
בְּפָרָשַׁת הַנְּמָלָה,54 וּפָסוּק בֵּין כָּל
שְׁתֵּי פַרְשִׁיּוֹת, וְהַמַּחְלֹקֶת בְּעִנְיָן זֶה בֵּין מְלֻמְּדֵי
הַדָּת רַבָּה”. אָמַר לָהּ: “יָפֶה אָמַרְתְּ…”


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וְשִׁבְעָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁבְּשָׁעָה שֶׁהֵשִׁיבָה הַשִּׁפְחָה
לַמַּקְרִיא בְּעִנְיַן: “בְּשֵׁם אֱלֹהִים הָרַחֲמָן וְהָרַחוּם”,
שֶׁמַּחְלֹקֶת רַבָּה עַל אוֹדוֹתָיו, אָמַר לָהּ: ""יָפֶה אָמַרְתְּ.
הַגִּידִי לִי אֵפוֹא, מִשּׁוּם מָה לֹא נִכְתַּב בְּשֵׁם אֱלֹהִים
הָרַחֲמָן וְהָרַחוּם בְּרֹאשׁ פָּרָשַׁת “הִזְדַּכּוּת”?55
אָמְרָה לוֹ: ""כְּשֶׁיָּרְדָה פָּרָשַׁת “56
הִזְדַּכּוּת” בִּדְבַר הֲפָרַת הַבְּרִית שֶׁהָיְתָה
בֵינוֹ יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם — וּבֵין
הַמְשַׁתְּפִים עוֹבְדֵי־הָאֱלִילִים, שָׁלַח לָהֶם הַנָּבִיא —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם אֶת עַלִי בֶּן אַבּוּ
טָאלִבּ, יְהַדֵּר אֱלֹהִים פָּנָיו, בְּיוֹם עֲצֶרת הַחַג עִם פָּרָשַׁת
“הִזְדַּכּוּת”. וְקָרָא אוֹתָהּ לִפְנֵיהֶם וְלֹא קָרָא: “בְּשֵׁם
אֱלֹהִים הָרַחֲמָן וְהָרַחוּם”. אָמַר לָהּ: “תַּגִּידִי לִי, מֵעַתָּה,
בִּדְבַר מַעֲלַת, “בְּשֵׁם אֱלֹהִים הָרַחֲמָן וְהָרַחוּם” וְהַבְּרָכָה
הַצְּפוּנָה בוֹ”. אָמְרָה לוֹ: “מָסֹרֶת הִיא מִשְּׁמוֹ שֶׁל הַנָּבִיא —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם, שֶׁאָמַר לֹא נִקְרָא
“בְּשֵׁם אֱלֹהִים הָרַחֲמָן וְהָרַחוּם” עַל דָּבָר, מִבְּלִי
שֶׁשָּׁרְתָה בוֹ בְרָכָה. וּמִשְּׁמוֹ — יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם — נִשְׁבַּע אֲדוֹן הָעֹז בְּעֻזּוֹ, שֶׁלֹּא
יִשָּׁמַע “בְּשֵׁם אֱלֹהִים הָרַחֲמָן וְהָרַחוּם” עַל חוֹלֶה, מִבְּלִי
שֶׁיַּבְרִיא מִמַּחֲלָתוֹ”. וְאָמְרוּ: כְּשֶׁבָּרָא אֱלֹהִים אֶת כִּסֵּא
הַכָּבוֹד הָיָה נָע וָנָד בְּמִדָּה עֲצוּמָה. כָּתַב עָלָיו “בְּשֵׁם
אֱלֹהִים הָרַחֲמָן וְהָרַחוּם” וְשָׁכְכָה תְּנוּדָתוֹ. וּכְשֶׁיָּרַד
הַפָּסוּק בְּשֵׁם אֱלֹהִים הָרַחֲמָן וְהָרַחוּם אֶל שְׁלִיחַ אֱלֹהִים —
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם — אָמַר: “בָּטוּחַ
אֲנִי מִשְּׁלשָׁה: שֶׁלֹּא תִּבָּקַע הָאָרֶץ תַּחְתַּי וְתִבְלָעֵנִי,
שֶׁלֹא תְשֻׁנֶּה צוּרָתִי לְצוּרַת חַיָּה וְשֶׁלֹּא אֶטְבַּע”.
וּמַעֲלָתוֹ עֲצוּמָה וּבִרְכָּתוֹ רַבָּה. וְיֶאֶרְכוּ הַדְּבָרִים
לְבָאֲרָם. וּכְבָר אָמְרוּ מִשְּׁמוֹ שֶׁל שְׁלִיחַ־אֱלֹהִים —
יִתְפַּלֵּל עָלָיו וְיָשֵׂם לוֹ שָׁלוֹם — שֶׁאָמַר: ""יוּבָא אָדָם
בְּיוֹם תְּחִיַּת הַמֵּתִים וְיַעֲשׂוּ עִמּוֹ חֶשְׁבּוֹן, וְלֹא תִמָּצֵא
לוֹ זְכוּת וִיצֻוֶּה לְהַשְׁלִיךְ אוֹתוֹ לְתוֹךְ גֵּיהִנֹּם, וְאָמַר:
“אֱלֹהַי, לֹא בְמִשְׁפַּט צֶדֶק שְׁפַטְתָּנִי”, וְאָמַר אֱלֹהִים
יִתְהַדַּר וְיִתְפָּאַר: “וְלָמָּה זֶה?” וְאָמַר הָאָדָם: “אֱלֹהַי,
מִשּׁוּם שֶׁקָּרָאת עַצְמְךָ בְּשֵׁם הָרַחֲמָן וְהָרַחוּם, וְאַתָּה
מְבַקֵּשׁ לְעָנְשֵׁנִי בְּגֵיהִנֹּם”. וְאָמַר אֱלֹהִים — תִּגְדַּל
תִּפְאַרְתּוֹ — “אֲנִי קָרָאתִי לְעַצְמִי בְּשֵׁם הָרַחֲמָן וְהָרַחוּם.
הוֹבִילוּ עַבְדִּי זֶה לְגַן־עֵדֶן בְּרַחֲמָי שֶׁאֲנִי הָרַחוּם
בָּרַחֲמָנִים”. אָמַר לָהּ: ""יָפֶה אָמַרְתְּ. הַגִּידִי לִי אֵפוֹא, עַל
רֵאשִׁית תְּחִלָּתוֹ שֶׁל “בְּשֵׁם אֱלֹהִים הָרַחֲמָן וְהָרַחוּם”.
אָמְרָה לוֹ: “בְּשָׁעָה שֶׁהוֹרִיד אֱלֹהִים אֶת הַקֻּרְאָן הָיוּ
כוֹתְבִים “בְּשִׁמְךָ אֱלֹהִים”. וּכְשֶׁהוֹרִיד אֱלֹהִים יִתְעַלֶּה:
“אֱמֹר: קִרְאוּ אֱלֹהִים” אוֹ קִרְאוּ “הָרַחֲמָן”. אֵיזֶה מִשְּׁנֵיהֶם
אֲשֶׁר תִּקְרָאוּ, הִנֵּה לוֹ הַיָּפִים בַּשֵּׁמוֹת”,57 כָּתְבוּ “בְּשֵׁם אֱלֹהִים הָרַחֲמָן”. וּכְשֶׁיָרַד הַפָּסוּק
“וֵאלֹהֵיכֶם אֱלֹהִים אֶחָד, אֵין אֱלוֹהַּ מִבַּלְעָדָיו הָרַחֲמָן
וְהָרַחוּם”58, כָּתְבוּ: “בְּשֵׁם אֱלֹהִים
הָרַחֲמָן וְהָרַחוּם”. כְּשֶׁשָּׁמַע הַמַּקְרִיא אֶת דְּבָרֶיהָ,
הִרְכִּין רֹאשׁוֹ וְאָמַר בְּלִבּוֹ: “אָכֵן פִּלְאֵי פְלָאִים הוּא זֶה,
וְכֵיצַד זֶה דִבְּרָה נַעֲרָה זוֹ בִּדְבַר רֵאשִׁית תְּחִלַּת “בְּשֵׁם
אֱלֹהִים הָרַחֲמָן וְהָרַחוּם”. הֲרֵינִי מַעֲרִים עָלֶיהָ, אֶפְשָׁר
אֲנַצֵּחַ אוֹתָהּ”. אָמַר לָהּ: “הַאִם הוּרַד הַקֻּרְאָן בְּבַת־אַחַת
אוֹ הוּרַד פְּרָקִים פְּרָקִים?” אָמְרָה לוֹ: “הוֹרִידוֹ גַבְרִיאֵל
הַנֶּאֱמָן עָלָיו הַשָּׁלוֹם מֵאֵת רִבּוֹן הָעוֹלָמִים אֶל נְבִיאוֹ
מֻחַמָּד אֲדוֹן הַשְּׁלִיחִים וְחוֹתָם הַנְּבִיאִים, מִצְווֹת לַעֲשׂוֹת
וְאִסּוּרִים, בְּהַבְטָחַת שָׂכָר וְאִיּוּם עֹנֶשׁ. בְּסִפּוּרִים
וּמְשָׁלִים בְּמֶשֶׁךְ עֶשְׂרִים שָׁנָה. פְּסוּקִים נִפְרָדִים לְפִי
הַמְאֹרָעוֹת”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא
בִּדְבַר הַפָּרָשָׁה הָרִאשׁוֹנָה שֶׁהוּרָדָה אֶל שְׁלִיחַ אֱלֹהִים —
יִתְפַּלֵּל עָלָיו אֱלֹהִים וְיָשֵׂם לוֹ שָׁלוֹם?” אָמְרָה לוֹ:
“לְדִבְרֵי בֶּן־עַבָּאס פָּרָשַׁת הַדָּם הַנִּקְפָּא,59 וּלְדִבְרֵי גָ’אבִּר בֶּן עַבְּדַ אַללָּה פָּרָשַׁת
הַמִּתְכַּסֶּה.60 וְאַחַר־כָּךְ הוּרְדוּ
פָּרָשִׁיוֹת וּפְסוּקִים”. אָמַר לָהּ: “וּבְכֵן הַגִידִי לִי בִּדְבַר
הַפָּסוּק הָאַחֲרוֹן שֶׁהוּרַד אֵלָיו”. אָמְרָה לוֹ: "" הַפָּסוּק
בִּדְבַר אִסּוּר הָרִבִּית.61 וְיֵשׁ
אוֹמְרִים: הַפָּסוּק “כַּאֲשֶׁר יָבֹא יֶשַׁע אֱלֹהִים
וְהַנִּצָּחוֹן…”62



הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וּשְׁמוֹנָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁכְּשֶׁאָמְרָה הַשִּׁפְחָה לוֹ
בִּדְבַר הַפָּסוּק שֶׁל הַקֻּרְאָן שֶׁהוּרַד אַחֲרוֹן, אָמַר לָהּ
הַמַּקְרִיא: ""יָפֶה אָמַרְתְּ. הַגִּידִי לִי אֵפוֹא, עַל דְבַר מִסְפַּר
חַבְרֵי הַנָּבִיא שֶׁאָסְפוּ אֶת הַקֻּרְאָן בִּימֵי חַיֵּי שְׁלִיחַ
אֱלֹהִים — יִתְפַּלֵּל עָלָיו אֱלֹהִים וְיָשֵׂם לוֹ שָׁלוֹם — אָמְרָה
לוֹ: “אַרְבָּעָה הֵם: אֻבַּיְּ בֶּן כַּעַבּ וְזַיְדְ בֶּן תָ’אבִּת
וְאַבּוּ עֻבַּיְדָה עָאמִר בֶּן אַלְגַ’רְרָאח וְעֹתְמָאן בֶּן עַפְפָאן,
יִרְצֵם אֱלֹהִים כֻּלָּם”. אָמַר לָהּ: “יָפֶה אָמַרְתְּ. הַגִּידִי לִי
מֵעַתָּה עַל דְּבַר מַקְרִיאֵי הַקֻּרְאָן שֶׁעַל פִּיהֶם נוֹהֲגִים
לִקְרֹא”. אָמְרָה לוֹ: “אַרְבָּעָה הֵם: עַבְּדֻ אַלּלָה בֶּן מַסְעוּד
וְאֻבַּיְּי בֶּן כַּעַבּ וְמֻעָאד' בֶּן גַ’בַּל וְסָאלִם בֶּן עַבְּדַ
אַללָּה”. אָמַר לָהּ: ""וּמַה תֹּאמְרִי בְעִנְיַן דְּבָרָיו יִתְעַלֶּה:
“וַאֲשֶׁר נִשְׁחֲטָה עַל הַמַּצֵּבוֹת”.63 אָמְרָה לוֹ: “אֵלֶּה הֵם הָאֱלִילִים שֶׁהָיוּ מַצִּיבִים
אוֹתָם וְעוֹבְדִים לָהֶם וְלֹא לֵאלֹהִים יִתְעַלֶּה. יִשְׁמְרֵנוּ
מִכָּךְ אֱלֹהִים יִתְעַלֶּה”. אָמַר לָהּ: ""וּמַה תֹּאמְרִי בְּעִנְיַן
דְּבָרָיו יִתְעַלֶּה: “תֵּדַע אֶת אֲשֶׁר בְּנַפְשִׁי וְלֹא אֵדַע אֲשֶׁר
בְּנַפְשְׁךָ?”64 אָמְרָה לוֹ: ""אַתָּה יוֹדֵעַ
אֶת עֶצֶם עַצְמוּתִי וַאֲשֶׁר אִתִּי, וְאֵין אֲנִי יוֹדֵעַ אֶת אֲשֶׁר
אִתְּךָ. וּרְאָיָה לְכָךְ הֵם דְּבָרָיו יִתְעַלֶּה: אַתָּה הַיּוֹדֵעַ
אֶת הַנִּסְתָּרוֹת לַאֲשׁוּרָם65 וְאָמְרוּ:
“תֵּדַע אֶת הָעֶצֶם שֶׁלִי וְאֵינִי יוֹדֵעַ אֶת הָעֶצֶם שֶׁלְךָ”. אָמַר
לָהּ: ""וּמַה תֹּאמְרִי בְּעִנְיַן מַה שֶׁאָמַר יִתְעַלֶּה: “הוֹי
הַמַּאֲמִינִים אַל תֶּאֶסְרוּ אֶת הַנְּעִימוֹת אֲשֶׁר הִתִּיר לָכֶם
אֱלֹהִים?”66 אָמְרָה לוֹ: ""סִפֵּר לִי
הַשֵּׁיךְ — יְרַחֲמֵהוּ אֱלֹהִים יִתְעַלֶּה — בְּשֵׁם
אַלצַּ’חָאק67 שֶׁאָמַר: ""הַמְדֻבָּר הוּא
בַּאֲנָשִׁים מִן הַמֻּסְלְמִים שֶׁאָמְרוּ: “נִכְרֹת אֶת זַכְרוּתֵנוּ
וְנִלְבַּשׁ שַׂקִים” וּבִדְבָרָם יָרַד פָּסוּק זֶה.
וְקַתָּאדָה68 אָמַר: “יָרַד בְּעִנְיַן
חֲבוּרָה מֵחַבְרֵי שְׁלִיחַ אֱלֹהִים — יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם, וְהֵם עַלִי בֶּן אַבִּי טָאלִבּ וְעֹתְמָאן בֶּן
מֻצְעַבּ וְזוּלָתָם שֶׁאָמְרוּ: “נְסָרֵס עַצְמֵנוּ וְנִלְבַּשׁ בִּגְדֵי
שֵׂעָר וְנִהְיֶה נְזִירִים”. וְיָרַד פָּסוּק זֶה”. אָמַר לָהּ: “וּמַה
תֹּאמְרִי בְּעִנְיַן מַה שֶׁאָמַר יִתְעַלֶּה: “וַיִּקַּח לוֹ אֱלֹהִים
אֶת אַבְרָהָם לִידִיד לוֹ”69 אָמְרָה לוֹ:
“יְדִיד” פֵּרוּשׁוֹ זָקוּק, עָנִי. הַזָּקוּק לַהֲגַנָּה. וּלְפִי דִבְרֵי
אַחֵר, הוּא הָאוֹהֵב. הַפּוֹרֵשׁ מֵחַיֵּי הָעוֹלָם הַזֶּה אֶל אֱלֹהִים
יִתְעַלֶּה, וַאֲשֶׁר אֵין לִפְרִישׁוּתוֹ כָּל הַפְרָעָה”. כְּשֶׁרָאָה
אוֹתָהּ הַמַּקְרִיא עוֹבֶרֶת בִּדְבָרֶיהָ כַּעֲבֹר הֶעָנָן, וְאֵינָהּ
מִתְעַכֶּבֶת בִּתְשׁוּבָתָהּ, קָם וְעָמַד עַל רַגְלָיו וְאָמַר: “מֵעִיד
אֲנִי, נְשִׂיא־הַמַּאֲמִנִים, אֶת אֱלֹהִים, שֶׁנַּעֲרָה זוֹ מְלֻמָּדָה
יוֹתֵר מִמֶּנִּי בַּקְּרִיאוֹת הַשּׁוֹנוֹת שֶׁל הַקֻּרְאָן וְזוּלָתָן”.
בְּאוֹתָהּ שָׁעָה אָמְרָה הַשִּׁפְחָה: “אֲנִי אֶשְׁאַל אוֹתְךָ שְׁאֵלָה
אַחַת. וְאִם אַתָּה מֵשִׁיב עָלֶיהָ מוּטַב, וְאִם לַאו אֲנִי מֵסִיר
מֵעָלֶיךָ70 גְּלִימָתְךָ”. אָמַר
נְשִׂיא־הַמַּאֲמִינִים: “שַׁאֲלִי אוֹתוֹ”. אָמְרָה לוֹ: “מַה תֹּאמַר
בִּדְבַר פָּסוּק שֶׁבַּקֻּרְאָן שֶׁיֵּשׁ בּוֹ שָׁלשׁ וְעֶשְׂרִים מִן
הָאוֹת כּ, וּפָסוּק שֶׁיֵּשׁ בּוֹ שֵׁשׁ־עֶשְׂרֵה מִן הָאוֹת מ, וּפָסוּק
שֶׁיֵּשׁ בּוֹ מֵאָה וְאַרְבָּעִים ע, וּפֶרֶק שֶׁלֹּא נִזְכַּר בּוֹ
פִּתְגָם הַדְרָה”. נִבְצַר מִן הַמַּקְרִיא לְהָשִׁיב. אָמְרָה לוֹ:
“הָסֵר גְּלִימְתָךָ”. הֵסִיר גְּלִימָתוֹ. אָמְרָה:
""נְשִׂיא־הַמַּאֲמִינִים, הֲרֵי הַפָּסוּק שֶׁבּוֹ שֵׁשׁ־עֶשְׂרֵה מ הוּא
בְּפָרָשַׁת הוּד, וְהוּא דְבָרָיו יִתְעַלֶּה: וַיֵּאָמַר: נֹחַ לֵךְ רֵד
מִמֶּנָּה בְּשָׁלוֹם וּבְרָכוֹת עָלֶיךָ71 וְכוּ'. וְהָפָּסוּק שֶׁבּוֹ שָׁלשׁ וְעֶשְׂרִים כּ, הוּא
בְפָרָשַׁת הַפָּרָה וְהוּא פָּסוּק הַהַלְוָאָה72. וְהַפָּסוּק שֶׁיֵּשׁ בּוֹ מֵאָה וְאַרְבָּעִים ע, הוּא
בְפָרָשַׁת הַמְחִצָּה, וְהוּא דְּבָרָיו יִתְעַלֶּה: “וַיִּבְחַר משֶׁה
מֵעַמּוֹ שִׁבְעִים אִישׁ לַמּוֹעֵד אֲשֶׁר קָבַעְנוּ”73 וַהֲרֵי לְכָל אָדָם וְאָדָם מֵהֶם הָיוּ שְׁתֵּי עֵינַיִם.
וְאוּלָם הַפֶּרֶק שֶׁאֵין בּוֹ פִתְגָּם הַדְרָה, הוּא פָּרָשַׁת “קָרְבָה
הַשָּׁעָה וְנִבְקַע הַיָּרֵחַ” וּפָרָשַׁת “הָרַחֲמָן” וּפָרָשַׁת
“הֶחָלָה”.74 בְּאוֹתָה שָׁעָה הֵסִיר מֵעָלָיו הַמַּקְרִיא אֶת גְּלִימָתוֹ וְהִסְתַּלֵּק בְּבוּשָׁה.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְאַרְבָּעִים וְתִשְׁעָה, אָמְרָה:
שָׁמַעְתִּי הַמֶּלֶךְ הַמְאֻשָּׁר, שֶׁבְּשָׁעָה שֶׁהַשִּׁפְחָה נָצְחָה
אוֹתוֹ, הֵסִיר הַמַּקְרִיא אֶת גְּלִימָתוֹ וְהִסְתַּלֵּק בְּבוּשָׁה,
וְנִגַּשׁ אֵלֶיהָ הָרוֹפֵא הַמֻּמְחֶה וְאָמַר: “גָּמַרְנוּ אֶת מַדָּעֵי
הַדָּת. הִתְעוֹרְרִי אֵפוֹא לְמַדָּעֵי־גוּף הָאָדָם. הַגִּידִי לִי
אֵפוֹא, עַל דְּבַר גּוּף הָאָדָם וְכֵיצַד בְּרִיאָתוֹ וְכַמָּה בְגוּפוֹ
מִן הָעוֹרְקִים וְכַמָּה מִן הָעֲצָמוֹת, וְכַמָּה מִן הַחוּלְיוֹת
בְּשִׁדְרָתוֹ, וְהֵיכָן הֶחָשׁוּב שֶׁבָּעוֹרְקִים, וּמִשּׁוּם מַה
נִקְרָא אָדָם הָרִאשׁוֹן בְּשֵׁם אָדָם”. אָמְרָה לוֹ: “נִקְרָא בְּשֵׁם
אָדָם בִּגְלַל אַדְמוּמִיּוּתוֹ הַיְינוּ צִבְעוֹ הַחוּם, וְיֵשׁ
אוֹמְרִים מִשּׁוּם שֶׁנּוֹצַר מְ”אַדִים"" הָאָרֶץ, כְּלוֹמַר מֵעַל
הָאֲדָמָה שֶׁעַל גַּבֵּי פָּנֶיהָ. חָזֵהוּ מֵעֲפַר הַכַּעְבָּה וְרֹאשׁוֹ
מֵעֲפַר הַמִּזְרָח וּשְׁתֵּי רַגְלָיו מֵעֲפַר הַמַּעֲרָב. וְיָצַר
אֱלֹהִים שִׁבְעָה שְׁעָרִים בְּרֹאשׁוֹ, וְהֵם שְׁתֵּי הָעֵינַיִם,
שְׁתֵּי הָאָזְנַיִם, שְׁתֵּי הַנְּחִירַיִם וְהַפֶּה. וְשָׁת לוֹ שְׁנֵי
מְקוֹמוֹת מְפֻלָּשִׁים לִבּוֹ, וַאֲחוֹרָיו. וְשָׁת הָעֵינַיִם לְחוּשׁ
הָרְאִיָּה וְאֶת הָאָזְנַיִם לְחוּשׁ הַשְּׁמִיעָה וְאֶת שְׁתֵּי
הַנְּחִירַיִם לְחוּשׁ הָרֵיחַ וְאֶת הַפֶּה לְחוּשׁ הַטַּעַם. וְשָׁת אֶת
הַלָּשׁוֹן לְהַבִּיעַ מַה שֶּׁבְּחֻבּוֹ שֶׁל בֶּן־אָדָם. וּבְרִיאַת
הָאָדָם מָרְכָּבָה מֵאַרְבַּע יְסוֹדוֹת, וְהֵם הַמַּיִם וְהֶעָפָר
וְהָאֵשׁ וְהָאֲוִיר. וְהָיְתָה הַמָּרָה הַצְּהֻבָּה מִטֶּבַע הָאֵשׁ
וְהִיא מֶזֶג חַם וְיָבֵשׁ, וְהַמָּרָה הַשְּׁחוֹרָה מִטֶּבַע הֶעָפָר
וְהוּא הַמֶּזֶג הַקַּר וְהַיָּבֵשׁ. וְהַלֵּחָה הַלְּבָנָה מִטֶּבַע
הַמַּיִם וְהוּא מֶזֶג קַר לַח, וְהַדָּם מִטֶּבַע הָאֲוִיר וְהוּא מֶזֶג
חַם לַח. וּבְרִיאַת הָאָדָם שְׁלשׁ מֵאוֹת וְשִׁשִּׁים עוֹרֵק וּמָאתַיִם
וְאַרְבָּעִים עֶצֶם וְשָׁלשׁ רוּחוֹת, חִיּוּנִית וְנַפְשִׁית וְטִבְעִית,
וְשָׁת לְכָל אַחַת מֵהֶן תַּפְקִיד. וְיָצַר אֱלֹהִים לוֹ לֵב וּטְחוֹל
וְרֵיאָה וְשִׁשָּׁה מֵעַיִם וְכָבֵד וּשְׁתֵּי כְלָיוֹת וּשְׁתֵּי
אַלְיוֹת וּמֹחַ וַעֲצָמוֹת וְעוֹר וַחֲמִשָּׁה חוּשִׁים, הַשֵּׁמַע
וְהָרְאוּת וְהָרֵיחַ וְהַטַּעַם וְהַמִּשּׁוּשׁ. וְשָׂם אֶת הַלֵּב
מִשְּׂמֹאל לֶחָזֶה וְשָׂם אֶת הַקֵּבָה מוּל הַלֵּב וְשָׂם אֶת הָרֵיאָה
מַפּוּחַ לַלֵּב, וְשָׂם אֶת הַכָּבֵד בַּצַּד הַיְמָנִי לְעֻמַּת הַלֵּב,
וְיָצַר מִלְּבַד זֶה אֶת הַקְּרוּם הַחוֹלֵק בַּבֶּטֶן וְאֶת הַקֶּרֶב.
וְהִרְכִּיב אֶת עַצְמוֹת הֶחָזֶה וְסֵרֵג אוֹתָם בִּצְלָעוֹת"". אָמַר
לָהּ: “יָפֶה אָמַרְתְּ. הַגִּידִי לִי אֵפוֹא, כַּמָּה מִן הַתָּאִים
בְּרֹאשׁוֹ שֶׁל בֶּן־אָדָם?” אָמְרָה לוֹ: “שְׁלשָׁה תָאִים, וְהֵם
הַכּוֹלְלִים בְּתוֹכָם אֶת חֲמֵשֶׁת הַכֹּחוֹת, הַנִּקְרָאִים בְּשֵׁם
הַחוּשִׁים הַפְּנִימִיִּים, וְהֵם חוּשׁ הַתְּבוּנָה וְחוּשׁ הַדִּמְיוֹן,
חוּשׁ הַשִּׁפּוּט וְחוּשׁ הַתֵּאוּר וְחוּשׁ הַזִּכָּרוֹן”. אָמַר לָהּ:
“יָפֶה אָמַרְתְּ. הַגִּידִי לִי מֵעַתָּה בִּדְבַר שֶׁלֶד הָעֲצָמוֹת שֶׁל
הָאָדָם”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים, אָמְרָה: שָׁמַעְתִּי
הַמֶּלֶךְ הַמְאֻשָּׁר, שֶׁהָרוֹפֵא אָמַר לַשִּׁפְחָה: "" הַגִּידִי לִי
אֵפוֹא בִּדְבַר שֶׁלֶד הָעֲצָמוֹת“. אָמְרָה לוֹ: “מָרְכָּב הוּא
מִמָּאתַיִם וְאַרְבָּעִים עֶצֶם, וּמְחֻלָּק לִשְׁלשָׁה חֲלָקִים. רֹאשׁ
וְגַב וְגַפֵּי הַיָּדַיִם וְהָרַגְלַיִם. וְאוּלָם הָרֹאשׁ מְחֻלָּק
לְגֻלְגֹּלֶת וּפָנִים, וְהַגֻּלְגֹּלֶת מָרְכָּבָה מִשְּׁמוֹנֶה עֲצָמוֹת,
וְנוֹסַף עֲלֵיהֶן אַרְבַּע הָעֲצָמוֹת הַקְּטַנּוֹת שֶׁל הַשֵּׁמַע.
וְהַפָּנִים מְחֻלָּק לַלֶּסֶת הָעֶלְיוֹנָה וְהַלֶּסֶת הַתַּחְתּוֹנָה.
וְהַלֶּסֶת הָעֶלְיוֹנָה כּוֹלֶלֶת אַחַת־עֶשְׂרֵה עֲצָמוֹת,
וְהַתַּחְתּוֹנָה עֶצֶם אַחַת וְנוֹסַף עַל זֶה הַשִּׁנַּיִם, וְהֵם
שְׁלשִׁים וּשְׁתַּיִם שִׁנַּיִם, וְכֵן עֶצֶם הַלָּשׁוֹן. וְאוּלָם הַגַּב
מְחֻלָּק לַשֶּׁדְרָה וְלֶחָזֶה ולְאַגַּן־הַיְרֵכַיִם. וְשַׁרְשֶׁרֶת
הַשִּׁדְרָה מָרְכֶּבֶת מֵאַרְבַּע וְעֶשְׂרִים עֲצָמוֹת, הַנִּקְרָאוֹת
חוּלְיוֹת. וְהֶחָזֶה מָרְכָּב מֵעֶצֶם הֶחָזֶה וְהַצְּלָעוֹת שֶׁהֵן
עֶשְׂרִים וְאַרְבַּע צְלָעוֹת בְּכָל צַד שְׁנֵים עָשָׂר.
וְאַגַּן־הַיְרֵכַיִם מָרְכָּב מִשְׁתֵּי עֲצָמוֹת הַיְרֵכַיִם הֶעָצֶה
וְהַשֵּׁת. וְאוּלָם הַגַּפַּיִם מְחֻלָּקוֹת לִשְׁתֵּי גַפַּיִם
עֶלְיוֹנוֹת וּשְׁתֵּי גַפַּיִם תַּחְתּוֹנוֹת. וּשְׁתֵּי הָעֶלְיוֹנוֹת
מְחֻלָּקוֹת כָּל אַחַת מֵהֶן לַכָּתֵף, מָרְכָּב מִן עֶצֶם הַשֶּׁכֶם
וְעֶצֶם הַבְּרִיחַ — וְשֵׁנִית לִזְרוֹעַ וְהוּא עֶצֶם אֶחָד.
וּשְׁלִישִׁית לְאַמַּת־הַיָּד הַמָּרְכֶּבֶת מִשְׁתֵּי עֲצָמוֹת וְהֵן
הַקָּנֶה וְהַסּוֹבֵב. וּרְבִיעִית לְכַף הַיָּד הַמְּחֻלֶּקֶת לְשֹׁרֶשׁ
הַיָּד, פִּסַּת־הַיָּד וְהָאֶצְבָּעוֹת. וְשֹׁרֶשׁ הַיָּד מָרְכָּב
מִשְּׁמֹנֶה עֲצָמוֹת הָעֲרוּכוֹת בִּשְׁתֵּי מַעֲרָכוֹת, כָּל אַחַת מֵהֶן
כּוֹלֶלֶת אַרְבַּע עֲצָמוֹת. וּפִסַּת הַיָּד כּוֹלֶלֶת חֲמֵשׁ עֲצָמוֹת
וְהָאֶצְבָּעוֹת מִסְפָּרָן חָמֵשׁ, כָּל אַחַת מָרְכֶּבֶת מִשָּׁלשׁ
עֲצָמוֹת הַמְכֻנּוֹת פִּרְקֵי הָאֶצְבָּעוֹת, מִלְּבַד הַבֹּהֶן שֶׁהִיא
מָרְכֶּבֶת מִשְּׁתַּיִם בִּלְבָד. וּשְׁתֵּי הַגַּפַּיִם הַתַּחְתּוֹנוֹת
יֵחָלְקוּ רֵאשִׁית כֹּל לְיָרֵךְ וְהוּא עֶצֶם אֶחָד, וְשֵׁנִית לְשׁוֹק
מָרְכָּב מִשָּׁלשׁ עֲצָמוֹת וְהֵן עֶצֶם קִבֹּרֶת הַשּׁוֹק וְעֶצֶם
הַכֶּרַע וּפִרְקַת הַבֶּרֶךְ. וּשְׁלִישִׁית לְכַף הָרֶגֶל, הַחֲלוּקָה
כְּכַף הַיָּד לְשֹׁרֶשׁ הָרֶגֶל וּפִסַּת הָרֶגֶל וְהָאֶצְבָּעוֹת.
שֹׁרֶשׁ הָרֶגֶל מָרְכָּב מִשֶּׁבַע עֲצָמוֹת עֲרוּכוֹת בִּשְׁתֵּי
מַעֲרָכוֹת. הָרִאשׁוֹנָה שְׁתֵּי עֲצָמוֹת בָּהּ וְהַשֵּׁנִית חָמֵשׁ
עֲצָמוֹת בָּהּ. וּפִסַּת הָרֶגֶל מָרְכֶּבֶת מֵחָמֵשׁ עֲצָמוֹת,
וְהָאֶצְבָּעוֹת מִסְפָּרָן חָמֵשׁ. כָּל אַחַת מֵהֶן מָרְכֶּבֶת
מִשְּׁלשָׁה פְּרָקִים מִלְּבַד הַבֹּהֶן הַמָּרְכֶּבֶת מִשְּׁתַּיִם”.
אָמַר לָהּ: "" יָפֶה אָמַרְתְּ. הַגִּידִי לִי עַכְשָׁו עַל שֹׁרֶשׁ
הָעוֹרְקִים”. אָמְרָה לוֹ: "" שֹׁרֶשׁ הָעוֹרְקִים הוּא עוֹרֵק הַלֵּב
וּמִמֶּנּוּ יִסְתַּעֲפוּ הָעוֹרְקִים וְהֵם רַבִּים, לֹא יֵדַע מִסְפָּרָם
אֶלָּא זֶה שֶׁבְּרָאָם. וְאָמְרוּ שֶׁהֵם שְׁלשׁ מֵאוֹת וְשִׁשִּׁים
עוֹרֵק כְּפִי שֶׁנִּזְכַּר לְעֵיל. וּכְבָר שָׁת אֱלֹהִים אֶת הַלָּשׁוֹן
לְתֻרְגְמָן וְאֶת הָעֵינַיִם לִמְאוֹרוֹת וְאֶת הַנְּחִירַיִם לִכְלֵי
הֲרָחָה וְהַיָּדַיִם לִכְלֵי תְפִיסָה75.
וְהַכָּבֵד הָרַחֲמִים בְּתוֹכוֹ, וְהַטְּחוֹל בּוֹ הַצְּחוֹק
וְהַכְּלָיוֹת בָּהֶן הָעָרְמָה, וְהָרֵיאָה מַפּוּחַ וְהַקֵּבָה אֹסֶם
וְהַלֵּב עַמּוּד הַגּוּף כֻּלּוּ, וּכְשֶׁהַלֵּב כְּתִקּוּנוֹ כָּל
הַגּוּף כֻּלּוֹ כְּתִקּוּנוֹ, וּכְשֶׁהַלֵּב נִפְסָד, נִפְסָד כָּל
הַגּוּף כֻּלּוֹ“. אָמַר לָהּ: "" הַגִּידִי לִי בִדְבַר הָרְאָיוֹת
וְהַסִּימָנִים הַנִּרְאִים גָּלוּי, הַמַּרְאִים עַל מַחֲלָה בָאֲבָרִים
הַחִיצוֹנִיִּים76 וְהַפְּנִימִיִּים” אָמְרָה
לוֹ: ""אָמְנָם כֵּן, כְּשֶׁהָרוֹפֵא הוּא מֵבִין דָּבָר יִסְתַּכֵּל
בְּמַצָּבֵי הַגּוּף וְיַסִּיק מִתּוֹךְ מִשּׁוּשׁ הַיָּדַיִם, מִתּוֹךְ
הַקַּשְׁיוּת, וְהַחֹם וְהַיֹּבֶשׁ וְהַקֹּר וְהָרְטִיבוּת. וְיֵשׁ
לִמְצוֹא עַל יְדֵי סִימָנִים מוּחָשִׁים רְאָיוֹת לַמַּחֲלוֹת
הַפְּנִימִיּוֹת, כְּגוֹן צְהִיבוּת לֹבֶן הָעֵינַיִם, הַמַּרְאָה עַל
צַהֶבֶת וְהִתְעַקְּמוּת הַגַּב עַל מַחֲלַת הָרֵיאוֹת. אָמַר לָהּ: “יָפֶה
אָמַרְתְּ”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וְאֶחָד, אָמְרָה: שָׁמַעְתִּי,
הַמֶּלֶךְ הַמְאֻשָּׁר, שֶׁכְּשֶׁתֵּאֲרָה לוֹ הַשִּׁפְחָה אֶת הַסִימָנִים
הַחִיצוֹנִיּים לְמַחֲלָה, אָמַר לָהּ הָרוֹפֵא: “יָפֶה אָמַרְתְּ. וּמַה
הֵם הַסִימָנִים הַפְּנִימִיִּים?” אָמְרָה: “אָכֵן הָעֲמִידָה עַל
הַמַּחֲלוֹת מִתּוֹךְ הַסִימָנִים הַפְּנִימִיִּים, הִיא מִתּוֹךְ שִׁשָּׁה
חֻקִּים. הָרִאשׁוֹן מִתּוֹךְ הַפְּעֻלּוֹת שֶׁל הַחוֹלֶה, וְהַשֵּׁנִי
מִמַּה שֶׁפּוֹרֵשׁ מִן הַגּוּף וְהַשְּׁלִישִׁי מִתּוֹךְ הַכְּאֵב
וְהָרְבִיעִי מִתּוֹךְ מְקוֹם הַכְּאֵב וְהַחֲמִשִּׁי מִתּוֹךְ
הַהִצְטַבּוּת וְהַשִּׁשִּׁי מִתּוֹךְ מַה שֶׁמִתְאַדֶּה מִן הַגּוּף”.
אָמַר לָהּ: “הַגִּידִי לִי בַמֶּה יַגִּיעַ כְּאֵב רֹאשׁ?” אָמְרָה לוֹ:
""בְּהַכְנָסַת מַאֲכָל עַל מַאֲכָל לַגּוּף לִפְנֵי שֶׁיִתְעַכֵּל
הָרִאשׁוֹן, וְשׁבַע עַל גַּבֵּי שֹבַע, וְהוּא אֲשֶׁר כִּלָּה
אֶת הָאֻמּוֹת. וּמִי שֶׁמְּבַקֵּשׁ לְהַאֲרִיךְ יָמִים,
יַשְׁכִּים בַּאֲכִילָה בַּאֲרוּחַת הַבֹּקֶר שֶׁלּוֹ, וְלֹא יְאַחֵר
בַּאֲכִילַת אֲרוּחַת הָעֶרֶב, וְיַמְעִיט בְּבִיאָה אֶל הַנָּשִׁים
וְיַמְעִיט בְּמַה שֶׁיָּכֹל לִגְרֹם לְנֶזֶק, הַיְנוּ לֹא יַרְבֶּה
בְּהַקָּזַת דַּם וְלֹא בְּהַרְכָּבַת קַרְנֵי־אוּמְנִין. וְיַעֲשֶׂה אֶת
בִּטְנוֹ שְׁלשָׁה שְׁלִישִׁים, שְׁלִישׁ לְמַאֲכָל וּשְׁלִישׁ לְמַיִם
וּשְׁלִישׁ לָאֲוִיר. וּכְשֶׁהוּא מְהַלֵּךְ בְּנַחַת מַתְאִים לוֹ יוֹתֵר
וְיָפֶה יוֹתֵר לְגוּפוֹ, וּמַתְאִים לִדְבָרָיו יִתְעַלֶּה: “וְאַל
תִּתְהַלֵּךְ בָּאָרֶץ בְּגַאֲוָה”.77 אָמַר
לָהּ: “יָפֶה אָמַרְתְּ. הַגִּידִי לִי אֵפוֹא, מָה הֵם סִימָנֵי הַמָּרָה
הַצְהֻבָּה, וּמַה הוּא שֶׁיֵּשׁ לַחֲשׁשׁ מִמֶּנָּה?” אָמְרָה78
לוֹ: “נִכֶּרֶת הִיא בַצֶּבַע הַצָּהֹב וּבַמְרִירוּת
שֶׁבַּפֶּה וּבַיַּבְשׁוּת שֶׁבַּלָּשׁוֹן וּבְמִעוּט הַתֵּאָבוֹן
וּבִמְהִירוּת דְּפִיקוֹת הַדּוֹפֵק. וּבְעָלֶיהָ עֲלֵיהֶם לַחֲשׁשׁ
מִפְּנֵי הַחֹם הַשּׂוֹרֵף וּמִפְּנֵי טֵרוּף־הַדַּעַת וּמַחֲלַת
הַגַּחֶלֶת וְהַצַּהֶבֶת, וְהִצְטַבּוּת, וְהַעֲלָאַת מוּגְלָא
בַּמֵּעַיִם, וְהִתְרַבּוּת הַצִּמָּאוֹן שְׁאֵלֶּה הֵם סִימָנִים לַמָּרָה
הַצְּהֻבָּה”. אָמַר לָהּ: “יָפֶה אָמַרְתְּ. מֵעַתָּה הַגִּידִי לִי
בִּדְבַר סִימָנֵי הַמָּרָה הַשְּׁחוֹרָה, וּמַה הוּא שֶׁעַל בְּעָלֶיהָ
לַחֲשׁשׁ כְּשֶׁהִיא מִתְגַּבֶּרֶת עַל הַגּוּף?” אָמְרָה לוֹ: “הִנֵּה
מִמֶּנָּה יִוָּלֵד הַתֵּאָבוֹן הַכּוֹזֵב וַחֲרָדָה רַבָּה, וּדְאָגָה
וְצַעַר, וְצָרִיךְ אָז לְהָרִיק אוֹתָהּ עַד תֻּמָּהּ, שֶׁאִם לֹא כֵן
יִוָּלְדוּ מִמֶּנָּה מָרָה־שְׁחוֹרָה וְצָרַעַת וְסַרְטָן וּכְאֵבֵי
הַטְּחוֹל וּמוּגְלַת מֵעַיִם”. אָמַר לָהּ: “יָפֶה אָמַרְתְּ. הַגִּידִי
לִי עַכְשָׁו, לְכַמָּה חֲלָקִים מְחֻלֶּקֶת חָכְמַת־הָרְפוּאָה?” אָמְרָה
לוֹ: “מְחֻלֶּקֶת הִיא לִשְׁנֵי חֲלָקִים. הָאֶחָד בְּהַכָּרַת תְּכוּנַת
הַגּוּפִים הַחוֹלִים, וְהַשֵּׁנִי בְּאֵיכוּת הַחְזָרָתָם לְמַצַּב
בְּרִיאוּתָם”. אָמַר לָהּ: “הַגִּידִי לִי אֵפוֹא, בִּדְבַר הַזְּמַנִּים
שֶׁבָּהֶם יִהְיֶה שִׁקּוּי הָרְפוּאוֹת טוֹב מִשִּׁקּוּי בְּזוּלָתָם”.
אָמְרָה לוֹ: “כְּשֶׁהַמַּיִם בָּעֵץ זָרָמוּ, וְהַגַּרְגִּירִים
בָּאֶשְׁכּוֹלוֹת קָמוּ, וּשְׁנֵי כוֹכְבֵי הָאשֶׁר79 עָלוּ וְרָמוּ, נִכְנַס זְמַן הַתּוֹעֶלֶת בִּשְׁתִיַּת
הָרְפוּאוֹת וַהֲסָרַת הַמַּחֲלוֹת”. אָמַר לָהּ: “הַגִּידִי לִי אִם כָּךְ
עַל דְּבַר זְמַן, שֶׁאִם יִשְׁתֶּה בוֹ הָאָדָם מִכְּלִי חָדָשׁ, יִהְיֶה
מַשְׁקֵהוּ מִתּוֹכוֹ מַבְרִיא יוֹתֵר וְנָעִים יוֹתֵר מֵאֲשֶׁר מִתּוֹךְ
זוּלָתוֹ, וְיַעֲלֶה לוֹ רֵיחַ טוֹב וְנָעִים”. אָמְרָה לוֹ


אַל תֵּשְׁתְּ אַחֲרֵי אָכְלֶךָ אָץ דָּחוּף,
לְבַל תּוֹבִיל לְנֵזֶק בָּרֶסֶן אֶת הַגּוּף.
הַמְתֵּן קְצַת, כְּשָׁעָה אַחֲרֵי אָכְלֶךָ,
וְאָז תַּצְלִיחַ, הוֹי אָחִי, בְּחֶפְצֶךָ.



אָמַר לָהּ: “הַגִּידִי לִי נָא בִדְבַר מַאֲכָל שֶׁלֹּא
יִגָּרְמוּ מִמֶּנּוּ מַחֲלוֹת כְּלָל”. אָמְרָה לוֹ: ""הוּא זֶה שֶׁאֵינוֹ
אוֹכֵל אֶלָּא אַחֲרֵי שֶׁהוּא רָעֵב. וּכְשֶׁהוּא אוֹכְלוֹ לֹא
יִתְמַלְּאוּ מִמֶּנּוּ הַצְּלָעוֹת, כְּפִי שֶׁאָמַר גָאלִינוּס הָרוֹפֵא:
""מִי שֶׁמְּבַקֵּשׁ לְהַכְנִיס אֹכֶל לְתוֹכוֹ, יַעֲשֶׂה זֹאת לְאַט, וְלֹא
יָבֹא לִידֵי שְׁגִיאָה. וְנַחֲתֹם בִּדְבָרָיו עָלָיו הַתְּפִלָּה
וְהַשָּׁלוֹם: “הַקֵּבָה הִיא בֵית הַמַּחֲלָה, וְהַתִּכְנוּן בָאֲכִילָה
הִיא רֹאשׁ לְכָל רִפְאוּת תְּעָלָה, וְשֹׁרֶשׁ כָּל חֹלִי הוּא קִלְקוּל
הַקֵּבָה הַיְנוּ אִי־הָעִכּוּל”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וּשְׁנַיִם, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁהַשִּׁפְחָה אָמְרָה: “הַקֵּבָה
הִיא בֵית הַמַּחֲלָה, וְהַתִּכְנוּן בָאֲכִילָה הִיא רֹאשׁ לְכָל רִפְאוּת
תְּעָלָה. וְשֹׁרֶשׁ כָּל חֹלִי הוּא קִלְקוּל הַקֵּבָה, הַיְנוּ
אִי־הָעִכּוּל”. אָמַר לָהּ: “וּמַה תֹּאמְרִי בִּדְבַר בֵּית הַמֶּרְחָץ?”
אָמְרָה אַל יִכָּנֵס אָדָם לְתוֹכוֹ כְּשֶׁהוּא שָׂבֵעַ. וּכְבָר אָמַר
הַנָּבִיא — יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם: “נֹעַם
הַבַּיִת הוּא בֵּית הַמֶּרְחָץ הַחַם. הוּא מְנַקֶּה אֶת הַגּוּף
וּמַזְכִּיר בְּאֵשׁ גֵּיהִנֹּם”. אָמַר לָהּ: “וְאֵיזֶה מִן
הַמֶּרְחְצָאוֹת הוּא הַטּוֹב לְמַיִם?” אָמְרָה לוֹ: “זֶה שֵֶׁמֵּימָיו
חַיִּים וּמְקוֹמוֹ מְרֻוָּח וּמֶזֶג־אֲוִירוֹ צַח בְּאֹפֶן שֶׁיִּהְיוּ
מִזְגֵי־אֲוִירוֹ אַרְבָּעָה: סְתָוִי, וְקֵיצִי וְחָרְפִּי וַאֲבִיבִי”.
אָמַר לָהּ: “הַגִּידִי לִי, אֵיזֶה מַאֲכָל הוּא הַמְּשֻׁבָּח בְּיוֹתֵר?”
אָמְרָה לוֹ: “זֶה שֶׁנָּשִׁים עָשׂוּהוּ, וּמָעֲטָה בוֹ הַתְּלָאָה
וַאֲכִילָתוֹ בַּהֲנָאָה. הַמְּשֻׁבָּח שֶׁבַּמַּאֲכָלִים הוּא הַמָּרָק
מִפְּתוֹתֵי לֶחֶם, כְּפִי שֶׁאָמַר עָלָיו הַתְּפִלָּה וְהַשָּׁלוֹם:
“יִתְרוֹן הַמָּרָק מִפְּתוֹתֵי לֶחֶם עַל כָּל מַאֲכָל הוּא כְּיִתְרוֹן
עָאאִשָׁה80 עַל כָּל הַנָּשִׁים”. אָמַר לָהּ:
“וּמַה הוּא הַמְּשֻׁבָּח בְּיוֹתֵר לְלַפֵּת בּוֹ אֶת הַפַּת?” אָמְרָה
לוֹ: “הַבָּשָׂר, כְּפִי שֶׁאָמַר עָלָיו הַתְּפִלָּה וְהַשָּׁלוֹם:
“הַמְּשֻׁבָּח מִכָּל לְלַפֵּת בּוֹ אֶת הַפַּת הוּא הַבָּשָׂר, מִשּׁוּם
שֶׁהוּא תַּעֲנוּג הָעולָם הַזֶּה וְהָעוֹלָם הַבָּא”. אָמַר לָהּ:
“וְאֵיזֶה בָשָׂר מְשֻׁבָּח מִכֹּל?” אָמְרָה לוֹ: “שֶׁל צֹאן. וְיֵשׁ
לְהִמָּנַע מֵאֲכִילַת הַבָּשָׂר הַמְּיֻבָּשׁ, מִשּׁוּם שֶׁאֵין כָּל
תּוֹעֶלֶת בּוֹ”. אָמַר לָהּ: “הַגִּידִי לִי עַל דְּבַר הַפֵּרוֹת
הַטְּרִיִּים”. אָמְרָה לוֹ: "" אֱכֹל אוֹתָם בְּעוֹנָתָם, וַעֲזֹב אוֹתָם
עִם גֶּמֶר עוֹנָתָם”. אָמַר לָהּ: “וּמַה תֹּאמְרִי בִּדְבַר שְׁתִיַּת
הַמַּיִם?” אָמְרָה לוֹ: "" אַל תִּשְׁתֶּה אוֹתָם אֶלָּא בְנַחַת וְאַל
תִּלְגְּמֵם בְּבַת־אַחַת שֶׁזֶה יִגְרֹם כְּאֵב לְרֹאשֶׁךָ וְיָבִיא כָּל
מִינֵי נֵזֶק עָלֶיךָ. תֵּשְׁתְּ אוֹתָם תֵּכֶף אַחֲרֵי צֵאתְךָ
מִבֵּית־הַמֶּרְחָץ וְלֹא מִיַּד אַחֲרֵי הַבִּיאָה וְלֹא תֵכֶף אַחֲרֵי
הָאֹכֶל, אֶלָּא אַחֲרֵי שֶׁיַּעֲבְרוּ חֲמֵשׁ־עֶשְׂרֵה רֶגַע לְצָעִיר,
וְלַזָּקֵן אַחֲרֵי אַרְבָּעִים רֶגַע. וְלֹא תֵכֶף אַחֲרֵי הֲקִיצְךָ
מִשְּׁנָתֶךָ”. אָמַר לָהּ: “יָפֶה אָמַרְתְּ. הַגִּידִי לִי אֵפוֹא
בִּדְבַר מִשְׁתֵּה־הַיַּיִן”. אָמְרָה לוֹ: “כְּלוּם לֹא דַי לְךָ
לְהִמָּנַע מִשְּׁתִיָּתוֹ מִמַּה שֶׁנֶּאֱמַר בְּסֵפֶר אֱלֹהִים
יִתְעַלֶּה כְּשֶׁאָמַר: “הַיַּיִן וּמִשְׂחַק הַגּוֹרָלוֹת “מַיְסִר”
וְהַמַּצֵּבוֹת וְהַחִצִּים תּוֹעֵבָה הֵם מִמַּעֲשֵׂה־הַשָּׂטָן.
הַרְחִיקוּ מֵהֶם לְמַעַן תַּצְלִיחוּ”.81 וְאָמַר יִתְעַלֶּה עוֹד: “יִשְׁאָלוּךָ עַל הַיַּיִן וְעַל
מִשְׂחַק הַגּוֹרָלוֹת מַיסִר”. אֱמֹר: בִּשְׁנֵיהֶם חֲטָאָה גְדוֹלָה
וְגַם תּוֹעֶלֶת לִבְנֵי־אָדָם. וְאוּלָם חַטָּאתָם גְּדוֹלָה
מִתּוֹעַלְתָּם”.82 וּכְבָר אָמַר הַמְּשׁוֹרֵר:


הוֹי שׁוֹתֶה הַיַּיִן, כְּלוּם לֹא תֵדַע הַכְלִים?
תִּשְׁתֶּה דָבָר אֲשֶׁר אֲסָרוֹ אֱלֹהִים!





וְאָמַר שֵׁנִי בְּאוֹתוֹ מוּבָן:


שָׁתִיתִי הָאַשְׁמָה עַד אֲשֶׁר שִׂכְלִי אָזַל.
אָכֵן רַע הַמַּשְׁקֶה בַּאֲשֶׁר שִׂכְלִי שֻׁלַּל.



וְאוּלָם הַתּוֹעֲלִיּוֹת שֶׁבּוֹ, הֵן שֶׁהוּא מְפוֹרֵר
אֶת אַבְנֵי הַכְּלָיוֹת, וּמֵסִיר דְּאָגָה וּמְעוֹרֵר לִנְדִיבוּת
וְשׁוֹמֵר עַל הַבְּרִיאוּת, וּמְסַיֵּעַ לָעִכּוּל וּמַבְרִיא אֶת הַגּוּף
וּמוֹצִיא אֶת הַמַּחֲלוֹת מִן הַפְּרָקִים, וּמְנַקֶּה אֶת הַגּוּף מִן
הַמִּיצִים הָרָעִים וּמוֹלִיד שִׂמְחָה וָגִיל וּמְחַזֵּק אֶת הַטֶּבַע,
וּמְחַשֵּׁל אֶת הַשַּׁלְחוּפִית, וּפוֹתֵחַ אֶת הָעֲצִירוּת וּמַאֲדִים
אֶת הַפָּנִים וּמְזַכֵּךְ אֶת הָרֹאשׁ וְאֶת הַמֹּחַ מִפְּסֹלֶת, וְדוֹחָה
אֶת זְמַן הַלְבָּנַת הַשֵֹּעָר. וְאִלּוּלֵא שֶׁאֱלֹהִים יִתְהַדַּר
וְיִתְפָּאַר אֲסָרוֹ, לֹא הָיָה עַל פְּנֵי הָאָרֶץ, אֲשֶׁר הָיָה דּוֹמֶה
לוֹ בְּעֶרְכּוֹ. וְאוּלָם בַּאֲשֶׁר לַ“מַּיְסִר” הִנֵּה זֶה הוּא
מִשְׂחַק הַמַּזָל"". אָמַר לָהּ: “וְאֵיזֶה מִן הַיַּיִן הוּא הַמְּשֻׁבָּח
בְּיוֹתֵר?” אָמְרָה לוֹ: “יַיִן אַחֲרֵי שְׁמוֹנִים יוֹם לַעֲשִׂיָּתוֹ
אוֹ יוֹתֵר מִזֶּה, שֶׁנֶּעֱצַר מֵעֲנָבִים לְבָנִים, וְאֵין הוּא דּוֹמֶה
לְמַיִם, וְאֵין שׁוּם דָּבָר עַל הָאָרֶץ הַשָּׁוֶה לוֹ”. אָמַר לָהּ:
“וּמַה תֹּאמְרִי בִּדְבַר הַקָּזַת דַּם בְּקַרְנֵי אוּמָן?” אָמְרָה לוֹ:
""טוֹבָה הִיא לְזֶה שֶׁהוּא מְמֻלָּא בְדָם, וְאֵין מִגְרַעַת בְּדָמוֹ.
וּמִי שֶׁמְּבַקֵּשׁ לְהָקִיז דַּם, יַקִּיזֶנּוּ בִּזְמַן שֶׁהַיָּרֵחַ
הוֹלֵךְ וְחָסֵר, בְּיוֹם שֶׁאֵינוֹ מְעֻנָּן וְאֵין בּוֹ רוּחַ וְלֹא
גֶשֶׁם, וְטוֹב הוּא שֶׁיִּהְיֶה זֶה בְּשִׁבְעָה עָשָׂר לַחֹדֶשׁ. וְאִם
הוּא חָל בַּיּוֹם הַשְּׁלִישִׁי, לַשָׁבוּעַ, הֲרֵי הוּא הַמְּעֻלֶּה
בְתוֹעַלְתּוֹ, וְאֵין דָּבָר מוֹעִיל יוֹתֵר מֵהַקָּזַת הַדָּם לַמֹּחַ
וְלָעֵינַיִם וּלְזַכֵּךְ אֶת הַשֵּׂכֶל.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וּשְׁלשָׁה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁכְּשְׁתֵּאֲרָה הַשִּׁפְחָה אֶת
פְּעֻלּוֹתֶיה הַמּוֹעִילוֹת שֶׁל הַקָּזַת־הַדָּם, לָרוֹפֵא, אָמַר לָהּ:
“הַגִּידִי לִי אֵפוֹא, עַל־דְּבַר הַשָּׁעָה הַכְּשֵׁרָה בְיוֹתֵר
לְהַקָּזַת הַדָּם?” אָמְרָה לוֹ: “הַכְּשֵׁרָה בְּיוֹתֵר הִיא עַל לֵב
רֵיקָן, שֶׁאָז הִיא מַשְׁפִּיעָה עַל הִתְרַבּוּת הַשֵּׂכֶל
וְכֹחַ־הַזִּכָּרוֹן, לְפִי מָסֹרֶת שֶׁבְּיָדֵינוּ עַל אוֹדוֹתָיו, עָלָיו
הַתְּפִלָּה וְהַשָּׁלוֹם, שֶׁלֹּא הָיָה שׁוּם אָדָם שֶׁהִתְאוֹנֵן
לְפָנָיו עַל כְּאֵב בְּרֹאשׁוֹ אוֹ בְרַגְלָיו, שֶׁלֹּא אָמַר לוֹ:
“הַקֵּז דָּמְךָ”. וּכְשֶׁהִקִּיז דָּמוֹ אַל יֹאכַל עַל לֵב רֵיקָן דָּבָר
מָלוּחַ, שֶׁהוּא גוֹרֵם לְגָרָב, וְלֹא יֹאכַל מִיָּד אַחֲרֵי זֶה דָּבָר
חָמוּץ”. אָמַר לָהּ: “וּבְאֵיזֶה זְמַן בִּלְתִּי רְצוּיָה הִיא הַקָּזַת
הַדָּם?” אָמְרָה לוֹ: “בְּשַׁבָּת וּבָרְבִיעִי לַשָּׁבוּעַ. וּמִי
שֶׁמַּקִּיז בָּהֶם דָּמוֹ אַל יָבוֹא בִּתְלוּנָה אֶלָּא עַל עַצְמוֹ,
וְלֹא יַקִּיז דָּמוֹ בִּזְמַן שֶׁהַחֹם חָזָק וְלֹא בִזְמַן שֶׁהַקֹּר
חָזָק, וְהַיָּמִים הַמֻּבְחָרִים בְּיוֹתֵר לְכָךְ הֵם יְמֵי הָאָבִיב”.
אָמַר לָהּ: “הַגִּידִי לִי בִדְבַר הַבִּיאָה”. כְּשֶׁשָּׁמְעָה זֹאת
הִרְכִּינָה רֹאשָׁהּ וְהוֹרִידָה אוֹתוֹ וְהִתְבַּיְּשָׁה מִתּוֹךְ רֶגֶשׁ
שֶׁל הַדְרַת כָּבוֹד כְּלַפֵּי נְשִׂיא־הַמַּאֲמִינִים. אַחַר־כָּךְ
אָמְרָה: “נְשִׂיא־הַמַּאֲמִינִים לֹא שֶׁנִּבְצַר מִמֶּנִּי לַעֲנוֹת
אֶלָּא שֶׁבּוֹשָׁה אֲנִי, וְהַתְּשׁוּבָה לְכָךְ הִיא עַל קְצֵה
לְשׁוֹנִי”. אָמַר לָהּ: “דַּבְּרִי, נַעֲרָה”. אָמְרָה לוֹ: “אָכֵן בָּהּ
יִתְרוֹנוֹת רַבִּים וְעִנְיָנִים מְשֻׁבָּחִים. מֵהֶם שֶׁהִיא מְקִלָּה
מֵעַל הַגּוּף הַמָּלֵא מִן הַמָּרָה־הַשְּׁחוֹרָה, וּמַרְגִּיעָה חֹם
הַחֵשֶׁק, וּמְבִיאָה אַהֲבָה וּמַרְחִיבָה אֶת הַלֵּב וּמַפְסִיקָה אֶת
הַבְּדִידוּת. וְהָרִבּוּי בָּהּ בִימֵי הַקַּיִץ וְהַסְּתָו מַזִּיק
יוֹתֵר מִשֶּׁהוּא מַזִּיק בִּימֵי הַחֹרֶף וְהָאָבִיב”. אָמַר לָהּ:
“הַגִּידִי לִי עַל דְּבַר תּוֹעֲלִיּוֹתֶיהָ”. אָמְרָה לוֹ: ""הִיא
מְסִירָה דְאָגָה וְהִרְהוּרִים קָשִׁים, וּמְשַׁכֶּכֶת אֶת הַתְּשׁוּקָה
וְאֶת הַכַּעַס וּמוֹעִילָה נֶגֶד פְּצָעִים מְלֵאִים לֵחָה. זֶהוּ
כְּשֶׁגָּבַר עַל הַטֶּבַע הַקֹּר וְהַיַּבְשׁוּת, וְאִם לַאו, הֲרֵי
הָרִבּוּי בָּהּ מַחֲלִישׁ אֶת הָרְאִיָּה, וְיִוָּלֵד מִתּוֹכָהּ כְּאֵב
הַשּׁוֹקַיִם וְהָרֹאשׁ וְהַגַּב. וְהִשָּׁמֵר וְהִזָּהֵר מִבּוֹא אֶל
זְקֵנָה, שֶׁזֶּה מִן הַגּוֹרְמִים לְמִיתָה. אָמַר הָאִמָאם עַלִי,
יִשָּׂא אֱלֹהִים פָּנָיו: “אַרְבַּע מַחֲלִישׁוֹת אֶת הַגּוּף
וּמוֹלִיכוֹת לְמִיתָה: רְחִיצָה כְּשֶׁהַקֵּבָה מְלֵאָה, אֲכִילַת מַאֲכָל
מָלוּחַ, בִּיאָה בִּשְׁעַת עֹז דָּמִים וְכֵן בִּיאָה אֶל חוֹלָה, שֶׁכֵּן
הַחוֹלָה מַרְפָּה אֶת עֻזְּךָ וּמַחֲלָה אֶת גּוּפְךָ. וְאוּלָם אִשָּׁה
זְקֵנָה הִיא סַם־הַמָּוֶת.” וְאָמַר אַחַד הַחֲכָמִים: “הִשָּׁמֶר־לְךָ
מִשֵּׂאת זְקֵנָה לְךָ לְאִשָּׁה, וְאִם עֲשִׁירָה הִיא
כְקֹרַח” 83. אָמַר לָהּ: “וּמַה הֵם נִשּׂוּאֵי
אַהֲבָה הַטּוֹבִים מִכֹּל?” אָמְרָה לוֹ: ""כְּשֶׁהָאִשָּׁה צְעִירָה
לְשָׁנִים, קוֹמָתָה נָאָה וּפָנֶיהָ נְעִימוֹת, שָׁדֶיהָ נָכוֹנוּ
וִידוּעָה בְמוֹצָאָהּ. הִיא תוֹסִיף כֹּחַ שֶׁל בְּרִיאוּת בְּקִרְבְּךָ
וּתְהִי כְּמוֹ שֶׁאָמַר עָלֶיהָ אַחַד הַמְּשׁוֹרְרִים:


אַךְ תַּבִּיט וְתֵדַע אֶת תְּבַקֵּשׁ,
בְּטֶרֶם תִּרְמֹז, תִּתֵּן אוֹת, חֶפְצְךָ תְּנַחֵשׁ.
וְעֵת לְנֹעַם חִנָּה תִּתְבּוֹנָן,
רְאֵה קְסָמֶיהָ יָפוֹת מֵעֵדֶן גַּן.


אָמַר לָהּ: אִמְרִי לִי, אֵיזוֹ שָׁעוֹת הֵן הַטּוֹבוֹת בְּיוֹתֵר לְזִוּוּג?""


אָמְרָה לוֹ: “בַּלַּיְלָה אַחֲרֵי שֶׁהַמָּזוֹן נִתְעַכֵּל בַּקֵּבָה, בַּיּוֹם
אַחֲרֵי אֲרוּחַת הַבֹּקֶר”.
אָמַר לָהּ: “אִמְרִי לִי, אֵיזֶה הֵם הַפֵּרוֹת הַמֻּבְחָרִים בְּיוֹתֵר?”
אָמְרָה לוֹ: “הָרִמּוֹנִים וְהַלִּימוֹנִים”.
אָמַר לָהּ: “וּמַה הוּא הַמְּשֻׁבָּח
בַּיְרָקוֹת?” אָמְרָה לוֹ: “עָלְשֵׁי הֹדּוּ”. אָמַר לָהּ: “וּמַה הֵם
הַפְּרָחִים שֶׁרֵיחָם יָפֶה בְיוֹתֵר?” אָמְרָה לוֹ: “הַשּׁוֹשַׁנִּים
וְהַסְּגָלִיּוֹת”. אָמַר לָהּ84 : "" כֵּיצַד
מִתְהַוֶּה זֶרַע הַגֶּבֶר?"" אָמְרָה לוֹ: “גִּיד יֵשׁ בָּאָדָם, הַמֵּזִין
אֶת כָּל שְׁאָר הַגִּידִים, וּמִתְאַסֵּף בּוֹ לְשַׁד כָּל שְׁלָשׁ־מֵאוֹת
וְשִׁשִּׁים הַגִּידִים, וְחוֹדֵר בְּצוּרַת דַּם אָדֹם בָּאֶשֶׁךְ
הַיְמָנִי, וְשָׁם הוּא מִתְבַּשֵּׁל מִתּוֹךְ חֹם מִזְגּוֹ הַטִּבְעִי
שֶׁל בֶּן־הָאָדָם לְנוֹזֵל לָבָן סָמִיךְ, שֶׁרֵיחוֹ כְּרֵיחַ צִיץ
הַתָּמָר”. אָמַר לָהּ: “יָפֶה. קְרָא לִי בְשֵׁם עוֹף הַמַּפְרִישׁ זֶרַע,
וִימֵי נִדָּה אַחַת לְחֹדֶשׁ לוֹ”. אָמְרָה לוֹ: “הוּא הָעִוֵּר בַּיּוֹם,
הַיְנוּ הָעֲטַלֵּף”. אָמַר לָהּ: “מַה הוּא הַחַי כְּשֶׁהוּא תָפוּשׂ
בְּמַלְכֹּדֶת, וּמֵת כְּשֶׁהוּא יוֹצֵא לַאֲוִיר הָעוֹלָם?”
אָמְרָה85 לוֹ: “הַדָּג”. אָמַר לָהּ: “מֵעַתָּה
קְרָא לִי בְשֵׁם נָחָשׁ הַמַּטִּיל בֵּיצִים?” אָמְרָה לוֹ: “הַשָּׂרָף”.


נַעֲשָׂה הָרוֹפֵא עָיֵף מֵרֹב שְׁאֵלוֹת וְשָׁתַק. אָמְרָה הַשִּׁפְחָה:
""נְשִׂיא־הַמַּאֲמִינִים הֲרֵי הוּא שָׁאַל אוֹתִי כָל הַזְּמָן עַד
שֶׁנִּלְאָה. מֵעַתָּה רְצוֹנִי לִשְׁאֹל אוֹתוֹ שְׁאֵלָה אַחַת יְחִידָה,
וְאִם אֵין הוּא מֵשִׁיב לִי תְשׁוּבָה הֲרֵינִי נוֹטֶלֶת אֶת מְעִילוֹ
שֶׁעָלָיו. כְּפִי שֶׁזֶּה מַגִּיעַ לִי בֶאֱמֶת…


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וְאַרְבָּעָה, אָמְרָה:
שָׁמַעְתִּי, נְשִׂיא־הַמַּאֲמִינִים, שֶׁהַשִּׁפְחָה
כְּשֶׁאָמְרָה86 לוֹ: "" הוּא שָׁאַל אוֹתִי כָל
הַזְּמָן עַד שֶׁנִּלְאָה. מֵעַתָּה רְצוֹנִי אָנִי לִשְׁאֹל אוֹתוֹ
שְׁאֵלָה אַחַת. וְאִם אֵין הוּא מֵשִׁיב לִי תְשׁוּבָה הֲרֵינִי נוֹטֶלֶת
אֶת מְעִילוֹ שֶׁעָלָיו. כְּפִי שֶׁזֶּה מַגִּיעַ לִי בֶאֱמֶת“. אָמַר
לָהּ: “שַׁאֲלִי אוֹתוֹ”. אָמְרָה לוֹ: “מַה הוּא שֶׁבְּעִגּוּלוֹ הוּא
דוֹמֶה לְכַדּוּר הָאָרֶץ וְשֶׁאֶת שִׁדְרָתוֹ וּמְקוֹם רִבְצוֹ לֹא
רָאֲתָה עַיִן. קַל הוּא בְּעֶרְכּוֹ. חָזֵהוּ צַר וּכְבוֹדוֹ מִצְעָר.
כֶּבֶל לְצַוָּארוֹ; וְאִם כִּי לֹא עֶבֶד שֶׁבָּרַח הוּא. כָּבוּל הוּא,
אַךְ לֹא גַנָּב שֶׁנִּתְפַּס בִּגְנֵבָתוֹ. נָקוּב הוּא אַךְ לֹא בְרֹמַח
בַּמִּלְחָמָה, פָּצוּעַ אַךְ לֹא בְחֶרֶב וַחֲנִית. זוֹלֵל הוּא בְלִי
סוֹף, וְשׁוֹתֶה מַיִם לָרֹב. הִנֵּה מֻכֶּה הוּא מִבְּלִי אֲשֶׁר חָטָא,
וְהִנֵּה הוּא בְעַבְדוּת לְלֹא גְבוּל. אַחֲרֵי פֵּרוּד הוּא בַאֲגְדַּת
יְדִידוֹת. נוֹחַ וְנִשְׁמַע הוּא, אַךְ לֹא בַחֲנוּפוֹת יָשִׂים. הָרֶה
הוּא אַךְ אֵין וָלָד בְּקִרְבּוֹ. יִטֶּה אַךְ לֹא יִשְׁכַּב עַל צִדּוֹ.
מִתְלַכְלֵךְ הוּא וְחוֹזֵר וּמְנַקֶּה עַצְמוֹ. סַבְלָן הוּא אַךְ יָכוֹל
גַּם אֲחֶרֶת לִהְיוֹת. מִזְדַּוֵּג הוּא בְּאֵין אֵבֶר לוֹ. מִתְפַּתֵּל
הוּא אַךְ לֹא שׁוֹמֵר עַל עַצְמוֹ. נוֹתֵן מְנוּחָה לְעַצְמוֹ וְנוֹתֵן
לַאֲחֵרִים לָנוּחַ. נָשׁוּךְ הוּא מִבְּלִי שֶׁיַּשְׁמִיעַ קוֹל צְעָקָה.
חוֹלְקִים לוֹ כָבוֹד יוֹתֵר מֵאֲשֶׁר לְאוֹרֵחַ, וְעִם זֶה רָצוּי הוּא
בְּבוֹאוֹ, פָחוֹת מֵאֲשֶׁר חֹם־קַיִץ לוֹהֵט. עוֹזֵב הוּא אֶת זוּגָתוֹ
בַלַּיְלָה וּמְחַבְּקָהּ בַיּוֹם. מִדַּרְכּוֹ לְהִתְחַבֵּא בְּפִנּוֹת
דִּירוֹת נִכְבַּדֵּי־בְנֵי־אָדָם”. שָׁתַק הָרוֹפֵא וְלֹא יָכוֹל
לְהָשִׁיב תְּשׁוּבָה. נָבוֹךְ וְהֶחֱוִירוּ פָנָיו. הוֹרִיד רֹאשׁוֹ
שָׁעַָה אַחַת וְלֹא עָנָה. אָמְרָה לוֹ:”רוֹפֵא, דַבֵּר וָלֹא הֲרֵינִי
מֵסִיר בִּגְדְּךָ מֵעָלֶיךָ"". אָמַר הָרוֹפֵא: “הוֹי
נְשִׂיא־הַמַּאֲמִינִים, הֱיֵה לְעֵד בִּי, שֶׁשִּׁפְחָה זוֹ, מְלֻמֶּדֶת
יוֹתֵר מִמֶּנִּי בְחָכְמַת הָרְפוּאָה וּבִשְׁאָר הַמַּדָּעִים, וְשֶׁאֵין
אֲנִי יָכוֹל לְהִתְחָרוֹת אִתָּהּ”. הֵסִיר מֵעַל עַצְמוֹ אֶת הַמְּעִיל
שֶׁעָלָיו וּבָרַח מִן הַמָּקוֹם. אָמַר לָהּ הַכַּלִיף: “פִּתְרִי לָנוּ
אֶת חִידָתֵךּ”. אָמְרָה לוֹ: “נְשִׂיא־הַמַּאֲמִינִים, הַכַּפְתּוֹר הוּא
וְאִבְקַת הַכַּפְתּוֹר”.


עַתָּה נִשְׁמַע מַה הוּא שֶׁהָיָה בָאַצְטְרוֹלוֹג.
כְּשֶׁאָמְרָה: “מִי מִכֶּם הוּא חָכָם בְחָכְמַת־הַכּוֹכָבִים
יִגַּשׁ־נָא”, קָם אַצְטְרוֹלוֹג אֶחָד וְיָשַׁב לְפָנֶיהָ. כְּשֶׁרָאֲתָה
אוֹתוֹ שָׁאֲלָה מְחַיֶּכֶת: “כְּלוּם אַתָּה הֶחָכָם
בְּחָכְמַת־הַתְּכוּנָה, הַיּוֹדֵעַ לַחֲשֹׁב חֶשְׁבּוֹנוֹת וְלִכְתֹּב?”
אָמַר לָהּ: “הֵן”. אָמְרָה לוֹ: “אִם כָּךְ שְׁאַל אוֹתִי מַה שָׁאַתָּה
רוֹצֶה, וְהָעֶזְרָה אַךְ מֵאַללָּה הִיא”. אָמַר לָהּ: “הַגִּידִי לִי
בִּדְבַר הַשֶּׁמֶשׁ, זְרִיחָתָהּ וּשְׁקִיעָתָהּ”. אָמְרָה לוֹ:
""הַשֶּׁמֶשׁ זוֹרַחַת וְשׁוֹקַעַת בְּרוּחוֹת־הַשָּׁמַיִם קְבוּעוֹת. צַד
זְרִיחָתָהּ הוּא בַחֲצִי־כַדּוּר הָעוֹלָם הַמִּזְרָחִי וְצַד
שְׁקִיעָתָהּ הוּא בַּחֲצִי־כַדּוּר הָעוֹלָם הַמַּעֲרָבִי וְכָל אֶחָד
מִשְּׁנֵיהֶם נֶחֱלָק לְמֵאָה וּשְׁמוֹנִים מַעֲלוֹת. אוֹמֵר הוּא אַללָּהּ
יִתְעַלֶּה: “נִשְׁבַּעְתִּי בַאֲדוֹן הַמִּזְרָח
וְהַמַּעֲרָב”.87 וְאָמַר יִתְעַלֶּה: “הוּא
אֲשֶׁר עָשָׂה אֶת הַשֶּׁמֶשׁ לְמָאוֹר וְאֶת הַיָּרֵחַ לְאוֹר וַיִּקְבַּע
אֶת תַּחֲנוֹתָיו אֲשֶׁר תֵּדְעוּ מִסְפַּר הַשָּׁנִים
וְהַמּוֹעֲדִים”.88 הַיָּרֵחַ הוּא הַמּוֹשֵׁל89 בַּלַּיְלָה וְהַשֶּׁמֶשׁ
הַמּוֹשֵׁל בַּיּוֹם. וְהֵם שְׁנֵיהֶם מִתְחָרִים זֶה בָזֶה בִּמְרוּצָתָם,
מְבַקְּשִׁים לְהַדְבִּיק זֶה אֶת זֶה בִמְרוּצָתָם. אָמַר אֱלֹהִים
יִתְעַלֶּה: “חָלִילָה לוֹ. לַשֶּׁמֶשׁ לְהַדְבִּיק אֶת הַיָּרֵחַ
בְּדַרְכּוֹ, וְלֹא הַלַּיְלָה עוֹבֵר אֶת גְּבוּל הַיּוֹם, כֻּלָּם
בִּמְסִלּוֹתָם יְשׁוֹטֵטוּ”.90 אָמַר לָהּ:
“הַגִּידִי לִי, כְּשֶׁבָּא הַלַּיְלָה, מַה יִּהְיֶה אָז בַּיּוֹם,
וּכְשֶׁבָּא הַיּוֹם מַה יִּהְיֶה אָז בַּלַּיְלָה?” אָמְרָה לוֹ: “יָבִיא
אֶת הַלַּיְלָה בְתוֹךְ הַיּוֹם וְיָבִיא אֶת הַיּוֹם בְּתוֹךְ
הַלַּיְלָה”.91 אָמַר לָהּ: “הַגִּידִי לִי
אֵפוֹא עַל־דְּבַר תַּחֲנוֹת הַיָּרֵחַ”. אָמְרָה לוֹ: ""תַּחֲנוֹת
הַיָּרֵחַ עֶשְׂרִים וּשְׁמֹנֶה תַחֲנוֹת, וְהַן־אַלְשַׁרַטָאן,
אַלְבֻּטַיְן, אַלתְ’תֻ’רַיָּה, אַלדַּבַּרָאן, אַלְהַקְעָה, אַלְהַנְעָה,
אַלזִּרָאע, אַלנַּתְ’רָה, אַלְטַּרְף, אַלְגַ’בְּהָה, אַלְזֻּבְּרָה,
אַלצַרְפָה, אַלְעַוְאָא, אַלְסִּמָאךְ, אַלְגַפְר, אַלזֻּבַּנְיָאן,
אַלְאִכְּלִיל, אַלְקַלְבּ, אַלשַּׁוְלָה, אַלנַּעָאאִם, אַלְבַּלְדָה,
סַעְד אַלדָּ’אבִּח, סַעְד בֻּלַע, סַעְד אַלְסֻּעוּד, סַעְד
אַלְאַכְבִּיָה. אַלְפַרְג אַלְמֻקַדֵּם, אַלְפַּרְג אַלְמֻאַכְכַר,
אַלרְרִשָׁא. וְהֵם מְסֻדָּרִים לְפִי סֵדֶר הָאַלֶף בֵּית הָאַבְגַד
הַוַז92 וְיֵשׁ בָּהֶם סוֹד עָמוֹק, שֶׁאֵין
יוֹדֵעַ אוֹתוֹ אֶלָּא אֱלֹהִים יִשְׁתַּבַּח וְיִתְעַלֶּה וְאֵלֶּה
הַמְּבֻסָּסִים בְּמַדָּע. וְאוּלָם חֲלֻקָּתָם לְפִי גַלְגַּלֵּי
הַמַּזָּלוֹת שֶׁיִּתֵּן לְכָל גַּלְגַּל שְׁתֵּי תַחֲנוֹת וּשְׁלִישׁ
הַתַּחֲנָה. וְנִתְּנוּ אַלשַּׁרַטָאן וְאַלְבֻּטַיְן וּשְׁלִישׁ
אַלתְתֻ’רַיָּה לְמַזָּל טְלֶה, וּשְׁנֵי שְׁלִישֵׁי אַלתְתֻ’רַיָּה עִם
אַלדַּבַּרָאן וּשְׁנֵי שְׁלִישֵׁי אַלְהַקְעָה לְשׁוֹר. וּשְׁלִישׁ
אַלְהַקְעָה עִם אַלְהַנְעָה וְאַלזִּרָאע לִתְאוֹמִים וְאַלנַּתְ’רָה
וְאַלטַּרְף וּשְׁלִישׁ אַלגַ’בְּהָה לְסַרְטָן. וּשְׁנֵי שְׁלִישֶׁיהָ עִם
אַלזֻּבְּרָה וּשְׁנֵי שְׁלִישִׁים שֶׁל אַלצַּרְפָה לְאַרְיֵה, וּשְׁלִישׁ
שֶׁלָּהּ עִם אַלְעַוְאָא וְאַלסִּמָאךּ לִבְתוּלָה וְאַלְגַפְר
וְאַלזֻּבַּנְיָאן וּשְׁלִישׁ אַלְאִכְּלִיל לְמֹאזְנַיִם, וּשְׁנֵי
שְׁלִישֵׁי אַלְאִכְּלִיל עִם אַלְקַלְבּ וּשְׁנֵי שְׁלִישֵׁי
אַלְשַּׁוְלָה לְעַקְרָב. וּשְׁלִישׁ שֶׁלָּהֶם עִם אַלְנָּעָאאִם
וְאַלְבַּלְדָה לְקֶשֶׁת וְסַעְד אַלְדָּ’אבִּח וְסַעְד93 בֻּלְעַ וּשְׁלִישׁ סַעְד אַלְסֻּעוּד לִגְדִי וּשְׁנֵי
שְׁלִישֵׁי סַעְד אַלְסֻּעוּד עִם סַעְד אַלְאַכְבִּיָּה וּשְׁנֵי
שְׁלִישֵׁי אַלְפַרְג אַלְמֻקַדַּם לִדְלִי, וּשְׁלִיש אַלְפַרְג
אַלְמֻקַדַּם עִם אַלְפַרְג אַלְמֻאַכְכִר וְאַלרְרִשָׁא לְדָגִים.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וַחֲמִשָּׁה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁמָּנְתָה
הַשִּׁפְחָה94 אֶת תַּחֲנוֹת הַיָּרֵחַ, אָמַר
לָהּ הָאַצְטְרוֹלוֹג: “יָפֶה אָמַרְתְּ, הַגִּידִי לִי אֵפוֹא בִדְבַר
כּוֹכְבֵי הַלֶּכֶת וְטִבְעָם, וְעַל דְּבַר שְׁהוֹתָם בַּמַּזָּלוֹת
וְהַמַּזָּל הַטּוֹב95 הַקָּשׁוּר בָּהֶם
וְהַמַּזָּל הָרָע, וְהֵיכָן בָּתֵּיהֶם וְהֵיכָן עֲלוֹתָם וְהֵיכָן
רִדְתָּם?” אָמְרָה לוֹ: הַמּוֹשָׁב אָמְנָם קָצָר, וְאוּלָם אֲבָאֵר לְךָ.
וְאָכֵן בַּאֲשֶׁר לְכוֹכְבֵי הַלֶּכֶת הִנֵּה שִׁבְעָה הֵם, וְהֵם
הַשֶּׁמֶשׁ, וְהַיָּרֵחַ, וְכוֹכָב וְנֹגַהּ, וּמַאֲדִים, וְצֶדֶק
וְשַׁבְּתָאי. וְהַשֶּׁמֶשׁ חַמָּה וִיבֵשָׁה, מַזָּלָהּ רָע בִּשְׁעַת
צֵרוּף, מַזָּלָהּ טוֹב בֶּחָזִית. תִּשְׁהֶה בְּכָל אֶחָד מִשְּׁנֵים
עָשָׂר הַמַּזָּלוֹת שְׁלשִׁים יוֹם. וְהַיָּרֵחַ קַר־רָטֹב, מַזָּלוֹ
אשֶׁר. וְיִשְׁהֶה בְכָל מַזָּל מִשְּׁנֵים־עָשָׂר הַמַּזָּלוֹת
שְׁנֵי־יָמִים וּשְׁלִישׁ הַיּוֹם, וְכוֹכָב מְמֻזָּג, מֵבִיא אשֶׁר
בִּשְׁעַת צֵרוּף עִם מְבִיאֵי אשֶׁר, וְרָעָה בִשְׁעַת צֵרוּף עִם
מְבִיאֵי רָעָה יִשְׁהֶה בְכָל מַזָּל שִׁבְעָה עָשָׂר יוֹם וַחֲצִי
הַיּוֹם. וְהַנֹּגַהּ מְמֻצָּע בַּהֲבַאַת הָאשֶׁר, יִשְׁהֶה בְכָל מַזָּל
מִן הַמַּזָּלוֹת חֲמִשָּׁה וְעֶשְׂרִים יוֹם. וּמַאֲדִים מַזָּלוֹ רָע.
יִשְׁהֶה בְכָל מַזָּל עֲשָׂרָה חֳדָשִׁים. וְצֶדֶק מַזָּלוֹ אשֶׁר.
יִשְׁהֶה בְכָל מַזָּל שָׁנָה. וְשַׁבְּתַאי קַר יָבֵשׁ, מַזָּלוֹ רָע,
יִשְׁהֶה בְכָל מַזָּל שְׁלשִׁים חֹדֶשׁ. וְהַשֶּׁמֶשׁ בֵּיתָהּ אַרְיֵה
וּמְקוֹם עֲלִיָּתָהּ טְלֶה וִירִידָתָהּ דְּלִי. וְהַיָּרֵחַ בֵּיתוֹ
סַרְטָן וַעֲלִיָּתוֹ שׁוֹר וִירִידָתוֹ עַקְרָב. וּמַזָּלוֹ96
הָרָע גְּדִי. וְשַׁבְּתַאי בֵּיתוֹ גְדִי וּדְלִי
וַעֲלִיָּתוֹ מֹאזְנַיִם וִירִידָתוֹ טָלֶה וּמַזָּלוֹתָיו סַרְטָן
וְאַרְיֵה. וְצֶדֶק בֵּיתוֹ דָגִים וְקֶשֶׁת וַעֲלִיָּתוֹ סַרְטָן
וִירִידָתוֹ גְדִי וּמַזָּלוֹ הָרָע תְּאוֹמִים וְאַרְיֵה. וְנֹגַהּ
בֵּיתוֹ שׁוֹר וַעֲלִיָּתוֹ דָגִים וִירִידָתוֹ מֹאזְנַיִם וּמַזָּלוֹ
הָרָע טְלֶה וְעַקְרָב. וְכוֹכָב בֵּיתוֹ תְאוֹמִים וּבְתוּלָה
וַעֲלִיָּתוֹ בְתוּלָה וִירִידָתוֹ דָגִים וּמַזָּלוֹ הָרָע שׁוֹר.
וּמַאֲדִים בֵּיתוֹ טָלֶה וְעַקְרָב וַעֲלִיָּתוֹ גְדִי וִירִידָתוֹ
סַרְטָן וּמַזָּלוֹ הָרָע מֹאזְנַיִם"". כְּשֶׁרָאָה הָאַצְטְרוֹלוֹג
חֲרִיפוּתָהּ וִידִיעָתָהּ וִיפִי דְבָרֶיהָ וַהֲבָנָתָהּ בִּקֵּשׁ לוֹ
תַחְבּוּלָה לְשִׂימָהּ לָבוּז לִפְנֵי נְשִׂיא־הַמַּאֲמִינִים, וְאָמַר
לָהּ: “נַעֲרָה, הַאִם יֵרְדוּ בְחֹדֶשׁ זֶה גְשַָׁמִים?” הִרְכִּינָה
רֹאשָׁהּ שָׁעָה אַחַת, וְחָשְׁבָה אֲרֻכּוֹת, עַד שֶׁהָיָה נְשִׂיא
הַמַּאֲמִינִים מְדַמֶּה, שֶׁאֵין בְּכֹחָהּ לְהָשִׁיב תְּשׁוּבָה. אָמַר
לָהּ הָאַצְטְרוֹלוֹג: “מִשּׁוּם מַה אֵין אַתְּ מְדַבֶּרֶת?” אָמְרָה לוֹ:
“אֵינִי מְדַבֶּרֶת אֶלָּא אִם כֵּן נָתַן לִי נְשִׂיא הַמַּאֲמִינִים
רְשׁוּת לְדַבֵּר”. צָחַק נְשִׂיא־הַמַּאֲמִינִים וְאָמַר לָּה: “וְכֵיצַד
זֶה?” אָמְרָה לוֹ: “רְצוֹנִי שֶׁתִּתֵּן לִי סַיִף שֶׁאַתִּיז בּוֹ
רֹאשׁוֹ שֶׁל זֶה שֶׁכּוֹפֵר הוּא”. צָחַק נְשִׂיא הַמַּאֲמִינִים
וְצָחֲקוּ אֵלֶּה שֶׁמִּסָּבִיב לוֹ. אָמְרָה: “אַצְטְרוֹלוֹג, חֲמִשָּׁה
דְבָרִים אֵין יוֹדְעָם אֶלָּא אֱלֹהִים יִתְעַלֶּה”. וְהִקְרִיאָה אֶת
הַפָּסוּק: “אָכֵן אֱלֹהִים אִתּוֹ דַעַת שְׁעַת הַדִּין וְהוֹרִיד אֶת
הַגֶּשֶׁם וְיֵדַע אֶת אֲשֶׁר בָּרֶחֶם, וְלֹא תֵדַע נֶפֶשׁ אֶת אֲשֶׁר
תִּרְכּשׁ לָהּ מָחָר, וְלֹא תֵדַע נֶפֶשׁ בְּאֵיזוֹ אֶרֶץ תָּמוּת, רַק
אֱלֹהִים יוֹדֵעַ וּמֵבִין”97 אָמַר לָהּ: “יָפֶה אָמַרְתְּ. לֹא חָפַצְתִּי אֶלָּא לִבְחֹן אוֹתָךְ98”. אָמְרָה לוֹ: “דַּע ֶמְּחַשְּׁבֵי הָעִתִּים לָהֶם
סִמָּנִים וְאוֹתוֹת הַקְּשׁוּרִים בְּכוֹכְבֵי הַלֶּכֶת בְּשִׂים לֵב אֶל
כְּנִיסַת הַשָּׁנָה. וְלִבְנֵי אָדָם יֵשׁ בָּזֶה מִן הַנִּסָּיוֹן”.
אָמַר לָהּ: “וּמָה הֵם?” אָמְרָה לוֹ: “לְכָל יוֹם מִן הַיָּמִים כּוֹכָב
מִכּוֹכְבֵי הַלֶּכֶת, שֶׁהוּא שׁוֹלֵט בּוֹ. וְאִם חַל רֹאשׁ־הַשָּׁנָה
בַיּוֹם הָרִאשׁוֹן לַשָּׁבוּעַ, הֲרֵי הוּא לַשֶּׁמֶשׁ, וְזֶה סִימָן,
וֵאלֹהִים הוּא הַיּוֹדֵעַ, לַעֲרִיצוּת הַמְּלָכִים וְהַשַּׁלִיטִים
וְהַמּוֹשְׁלִים, וְרִבּוּי הַחֲלָאִים וּמֵעוּט הַגְּשָׁמִים,
וְשֶׁבְּנֵי־אָדָם יִהְיוּ בִמְהוּמָה עֲצוּמָה. וְיִהְיוּ טוֹבִים כָּל
פְּרִי הַגַּרְגִּירִים מִלְּבַד הָעֲדָשִׁים שֶׁיִּתְקַלְקְלוּ
וְיִפָּסְדוּ הָעֲנָבִים וְתִהְיֶה הַפִּשְׁתָּה בְיֹקֶר וְהַחִטָּה זוֹלָה
מֵרֵאשִׁית הַחֹדֶשׁ טוּבָּה עַד סוֹף הַחֹדֶשׁ
בַּרְמָהָאת99. וְתִתְרַבֶּינָה הַמִּלְחָמוֹת
בֵּין הַמְּלָכִים, וְיִהְיֶה שֶׁפַע טוֹב בְּאוֹתָהּ שָׁנָה. וֵאלֹהִים
הוּא100 הַיּוֹדֵעַ”. אָמַר לָהּ: “הַגִּידִי
לִי אֵפוֹא בִדְבַר הַיּוֹם הַשֵּׁנִי”. אָמְרָה לוֹ: ""לַיָּרֵחַ הוּא,
וְהוּא מַרְאֶה עַל הִתְנַהֲגוּת בְּישֶׁר שֶׁל בַּעֲלֵי הַשִּׁלְטוֹן
וְהַנְּצִיבִים, וְשֶׁתִּהְיֶה הַשָּׁנָה מַשְׁפָּעָה בִגְשָׁמִים,
וְיִהְיוּ פֵרוֹת הַגַּרְגִּירִים טוֹבִים, וִיתְקַלְקֵל זֶרַע
הַפִּשְׁתָּה וְתִהְיֶה הַחִטָּה בְזוֹל בְּחֹדֶשׁ
כַּיָּךְ101. וְיִרְבֶּה הַדֶּבֶר וְיָמוּת
חֲצִי הַמִּקְנֶה מִן הַצֹּאן וְהָעִזִּים. וְיִהְיוּ הָעֲנָבִים
בְּשֶׁפַע, אַךְ הַדְּבַשׁ מְעָט. וְיִהְיֶה בְזוֹל צֶמֶר־הַגֶּפֶן
וֵאלֹהִים הוּא הַיּוֹדֵעַ.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וְשִּׁשָּׁה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁהַשִּׁפְחָה גָמְרָה אֶת
דְּבָרֶיהָ עַל אוֹדוֹת יוֹם־הַשֵּׁנִי לַשָּׁבוּעַ אָמַר לָהּ
הָאַצְטְרוֹלוֹג: “הַגִּידִי לִי בִדְבַר הַיּוֹם הַשְּׁלִישִׁי
לַשָּׁבוּעַ”. אָמְרָה לוֹ: “הוּא לְמַאֲדִים וְהוּא מַרְאֶה עַל מִיתָתָם
שֶׁל הַגְּדוֹלִים בִּבְנֵי־אָדָם, וְרִבּוּי הַכִּלָּיוֹן וּשְׁפִיכַת
דָּמִים וְהַיֹּקֶר בְּפֵרוֹת הַגַּרְגִּירִים וּמֵעוּט הַמָּטָר,
וְשֶׁיִּהְיוּ הַדָּגִים מְעַטִּים, וְיֵשׁ יָמִים שֶׁיִּהְיוּ רַבִּים
וְיֵשׁ יָמִים שֶׁיִּפְחֲתוּ וְיִהְיוּ בְזוֹל הַדְּבַשׁ וְהָעֲדָשִׁים
וְיִהְיוּ בְיֹקֶר גַּרְעִינֵי הַפִּשְׁתָּה בְאוֹתָהּ שָׁנָה, וּבָהּ
מַצְלִיחַה הַשְּׂעוֹרָה מִתּוֹךְ כָּל שְׁאָר פְּרִי הַגַּרְגִּירִים,
וְתִרְבֶּינָה הַמִּלְחָמוֹת בֵּין הַמְּלָכִים, וְיִהְיֶה מוֹת דָּמִים
וְיִרְבֶּה מוֹת הַחֲמוֹרִים. וֵאלֹהִים הוּא הַיּוֹדֵעַ”. אָמַר לָהּ:
“הַגִּידִי לִי מֵעַכְשָׁו עַל דְּבַר יוֹם הָרְבִיעִי לַשָּׁבוּעַ”.
אָמְרָה לוֹ: “הוּא לְכוֹכַב, וְזֶה מַרְאֶה עַל מְהוּמָה עֲצוּמָה
שֶׁתִּפֹּל בִּבְנֵי אָדָם וְעַל רִבּוּי הַשִּׂנְאָה וְשֶׁיִּהְיוּ
הַגְּשָׁמִים בְּמִדָּה מְמֻצַּעַת, וְשֶׁיִּתְקַלְקֵל מִקְצַת מִן
הַזְּרָעִים, וְשֶׁיָּמוּתוּ הַרְבֵּה הַמִּקְנֶה וּמִן הַתִּינוֹקוֹת,
וְשֶׁיִּלָחֲמוּ הַרְבֵּה בַיָּם וְתִהְיֶה הַחִטָּה בְיֹקֶר מִבַּרְמוּדָה
וְעַד מִסְרָא102 וְיִהְיֶה שְׁאַר פְּרִי
הַגַּרְגִּירִים בְּזוֹל. וְיִרְבּוּ הָרְעָמִים וְהַבְּרָקִים וְהַדְּבַשׁ
יִהְיֶה בְיֹקֶר וְיִרְבּוּ אֶשְׁכְּלוֹת הַתָּמָר וְתִרְבֶּה הַפִּשְׁתָּה
וְצֶמֶר הַגֶּפֶן וְיִהְיוּ הַצְּנוֹן וְהַבָּצָל בְּיֹקֶר. וֵאלֹהִים הוּא
הַיּוֹדֵעַ”. אָמַר לָהּ: “הַגִּידִי לִי מֵעַכְשָׁו עַל דְּבַר
יוֹם־הַחֲמִשִּׁי לַשָּׁבוּעַ”. אָמְרָה לוֹ: “הוּא לְצֶדֶק, וְהוּא
מַרְאֶה עַל הַצֶּדֶק אֵצֶל הַמִּשְׁנִים וְהַיּשֶׁר אֵצֶל הַקָּאצִים
וְהַפַקִירִים וְכָל אַנְשֵׁי־הַדָּת, וְשֶׁתִּהְיֶה טוֹבָה הַרְבֵּה,
וְיִרְבּוּ הַגְּשָׁמִים וְהַפֵּרוֹת וְהָעֵצִים וּפְרִי הַגַּרְגִּירִים
וְתִהְיֶה הַפִּשְׁתָּה בְזוֹל וְכֵן הַדְּבָשׁ וְהָעֲנָבִים, וְיִרְבּוּ
הַדָּגִים. וֵאלֹהִים הוּא הַיּוֹדֵעַ”. אָמַר לָהּ: “הַגִּידִי לִי עַל
דְּבַר יוֹם הַשִּׁשִּׁי”. אָמְרָה לוֹ: “הוּא לְנֹגַהּ וְזֶה מַרְאֶה עַל
הָעֲרִיצוּת בִּגְדוֹלֵי הַגִּ’ן, וְעַל הַדִּבּוּר בְּשֶׁקֶר וּבְהוֹצָאַת
דִּבָּה. וְשֶׁיִּרְבֶּה הַטָּל, וּפְרִי הַסְּתָו יִהְיֶה טוֹב
בָּאֲרָצוֹת, וְיִהְיֶה זוֹל בָּאָרֶץ הָאַחַת מִבְּלִי בָאָרֶץ הָאַחֶרֶת.
וְתִרְבֶּה הַקַּלְקָלָה בַּיַּבָּשָׁה וּבַיָּם וְיִהְיוּ בְיֹקֶר
גַּרְעִינֵי הַפִּשְׁתָּה, וְתִהְיֶה הַחִטָּה בְיֹקֶר בְּחֹדֶשׁ
הָאתּוּר103 אַךְ יִהְיוּ בְזוֹל בְּחֹדֶשׁ אַמְשִׁיר104. וְיִהְיֶה בְיֹקֶר הַדְּבַשׁ
וְתִהְיֶה קַלְקָלָה בָעֲנָבִים וּבָאֲבַטִּיחִים, וֵאלֹהִים הוּא
הַיּוֹדֵעַ”. אָמַר לָהּ: “הַגִּידִי לִי מֵעַכְשָׁו עַל דְּבַר הַשַּׁבָּת
אִם יָחוּל בּוֹ רֹאשׁ־הַשָּׁנָה”. אָמְרָה לוֹ: “הוּא לְשַׁבְּתַאי וְזֶה
מַרְאֶה עַל הַהַפְלָיָה לְטוֹבָה אֶת הָעֲבָדִים וְאֶת הַבִּיזַנְטִים
וְכָל מִי שֶׁאֵין טוֹב בּוֹ וְלֹא בְקִרְבָתוֹ. וְיִהְיוּ הַיֹּקֶר
וְהַבַּצֹּרֶת רַבִּים. וְיִהְיֶה מְעֻנָּן מְאֹד. וְיִרְבֶּה הַמָּוֶת
בִּבְנֵי־הָאָדָם, וְיִהְיֶה אוֹי וַאֲבוֹי הַרְבֵּה לְתוֹשְׁבֵי מִצְרַיִם
וְסוּרְיָה בִגְלַל עֲרִיצוּת הַשֻּׂלְטָאן. וְיִרְאוּ בְרָכָה מְעַטָּה
בִזְרָעִים וְיִהְיֶה מְקֻלְקָל פְּרִי הַגַּרְגִּירִים, וֵאלֹהִים הוּא
הַיּוֹדֵעַ”. הִרְכִּין הָאַצְטְרוֹלוֹג רֹאשׁוֹ וְהוֹרִידוֹ. אָמְרָה לוֹ:
“אַצְטְרוֹלוֹג, אֲנִי אֶשְׁאַל אוֹתְךָ שְׁאֵלָה אַחַת, וּכְשֶׁאֵין
אַתָּה מֵשִׁיב תְּשׁוּבָה אֲנִי נוֹטֶלֶת גְּלִימָתְךָ”. אָמַר לָהּ:
“דַּבְּרִי”. אָמְרָה לוֹ: “הֵיכָן הוּא מִשְׁכָּנוֹ שֶׁל שַׁבְּתָאי?”.
אָמַר לָהּ: “בָּרָקִיעַ הַשְּׁבִיעִי”. אָמְרָה לוֹ: “וְזֶה שֶׁל צֶדֶק?”
אָמַר לָהּ: “בָּרָקִיעַ הַשִּׁשִּׁי”. אָמְרָה לוֹ: "" וְזֶה שֶׁל
מַאֲדִים?"" אָמַר לָהּ: “בָּרָקִיעַ הַחֲמִשִּׁי”. אָמְרָה לוֹ:
“וְהַשֶּׁמֶשׁ?” אָמַר לָהּ: "" בָּרָקִיעַ הָרְבִיעִי“. אָמְרָה לוֹ:
“וְזֶה שֶׁל נֹגַהּ?”. אָמַר לָהּ: “בָּרָקִיעַ הַשְּׁלִישִׁי”. אָמְרָה
לוֹ: “וְכוֹכָב?” אָמַר לָהּ: “בָּרָקִיעַ הַשֵּׁנִי”. אָמְרָה לוֹ:
“וְהַיָּרֵחַ?”. אָמַר לָהּ: “בָּרָקִיעַ הָרִאשׁוֹן”. אָמְרָה לוֹ: “יָפֶה
אָמַרְתָּ וְנִשְׁאֲרָה עָלֶיךָ עוֹד שְׁאֵלָה אַחַת”. אָמַר לָהּ:
“שַׁאֲלִי”. אָמְרָה לוֹ: “הַגֵּד לִי עַתָּה עַל דְּבַר הַכּוֹכָבִים
לְכַמָּה הֵם מְחֻלָּקִים”. שָׁתַק וְלֹא יָכֹל לְהָשִׁיב. אָמְרָה לוֹ:
“הָסֵר גְּלִימְתָךָ”. הֵסִיר אוֹתָהּ. כְּשֶׁנָּטְלָה אוֹתוֹ, אָמַר לָהּ
נְשִׂיא־הַמַּאֲמִינִים: פַּרְשִׁי לָנוּ אַתְּ שְׁאֵלָה זוֹ”. אָמְרָה
לוֹ: “נְשִׂיא הַמַּאֲמִינִים. שָׁלשׁ כִּתּוֹת הֵם. חֵלֶק תָּלוּי
בָּרָקִיעַ הַתַּחְתּוֹן כַּמְּנוֹרוֹת, וְהוּא מֵאִיר לָאָרֶץ, וְחֵלֶק
יוֹרִים בּוֹ בַּשְּׂטָנִים כְּשֶׁהֵם מִתְגַּנְּבִים לְיַד שַׁעֲרֵי
שָׁמַיִם לִשְׁמֹעַ אֶת הַמְדֻבָּר בַּשָּׁמַיִם. אָמַר אֱלֹהִים:
יִתְעַלֶּה: אָכֵן כְּבָר עָדִינוּ אֶת הַשָּׁמַיִם הַשְּׁפָלִים
בִּמְנוֹרוֹת וַנָשֶׂם אוֹתָם לִרְגֹּם בָּהֶם אֶת
הַשְּׁטָנִים105. וְהַחֵלֶק הַשְּׁלִישִׁי
תָלוּי בָּאֲוִיר, וְהוּא מֵאִיר לַיַּמִּים וּלְמַה שֶׁבְּתוֹכָם”. אָמַר
הָאַצְטְרוֹלוֹג: נִשְׁאֲרָה לִי שְׁאֵלָה אַחַת, וּכְשֶׁהִיא מֵשִׁיבָה,
אֲנִי מוֹדֶה שֶׁנְּצָחַתְנִי"". אָמְרָה: “דַּבֵּר”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וְשִׁבְעָה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁהָאַצְטְרוֹלוֹג אָמַר: “הַגִּידִי
לִי עַל עִנְיַן אַרְבָּעָה דְבָרִים הַמְנֻגָּדִים זֶה לָזֶה
הַמְיֻסָּדִים עַל אַרְבָּעָה דְבָרִים הַמְנֻגָּדִים זֶה לָזֶה”. אָמְרָה
לוֹ: “הֵם הַחֹם וְהַקֹּר וְהָרְטִיבוּת וְהַיֹּבֶשׁ. בָּרָא אֱלֹהִים מִן
הַחֹם אֶת הָאֵשׁ, וְטִבְעוֹ חַם יָבֵשׁ. וּבָרָא מִן הַיֹּבֶשׁ אֶת
הֶעָפָר וְטִבְעוֹ קַר יָבֵשׁ, וּבָרָא מִן הַקֹּר אֶת הַמַּיִם קַרִים
וּרְטֻבִּים. וּבָרָא מִן הָרְטִיבוּת אֶת הָאֲוִיר חַם וְרָטֹב. וּבָרָא
אֱלֹהִים שְׁנֵים־עָשָׂר מַזָּלוֹת וְהֵם: הַטְּלֶה וְהַשּׁוֹר,
וְהַתְּאוֹמִים וְהַסַּרְטָן וְהָאַרְיֵה וְהַבְּתוּלָה וְהַמֹּאזְנַיִם
וְהָעַקְרָב וְהַקֶּשֶׁת וְהַגְּדִי וְהַדְּלִי וְהַדָּגִים, וְשָׂם אוֹתָם
בְּאַרְבָּעָה טְבָעִים. שְׁלשָׁה מִטֶּבַע הָאֵשׁ וּשְׁלשָׁה מִטֶּבַע
הֶעָפָר וּשְׁלשָׁה מִטֶּבַע הָאֲוִיר וּשְׁלשָׁה מִטֶּבַע הַמַּיִם.
וַהֲרֵי הַטְּלֶה וְהָאַרְיֵה וְהַקֶּשֶׁת שְׁלשָׁה מִטֶּבַע הָאֵשׁ,
וְהַשּׁוֹר וְהַבְּתוּלָה וְהַגְּדִי מִטֶּבַע הֶעָפָר, וְהַתְּאוֹמִים
וְהַמֹּאזְנַיִם וְהַדְּלִי מִטֶּבַע הָאֲוִיר, וְהַסַּרְטָן וְהָעַקְרָב
וְהַדָּגִים מִטֶּבַע הַמַּיִם”. קָם הָאַצְטְרוֹלוֹג וְאָמַר “מֵעִיד
אֲנִי עָלַי, שֶׁהִיא מְלֻמֶּדֶת יוֹתֵר מִמֶּנִּי”, וְהִסְתַּלֵּק
מְנֻצָּח.


אַחַר כָּךְ אָמַר נְשִׂיא־הַמַּאֲמִינִים. “הֵיכָן
הַפִּילוֹסוֹף?”. קָם לִקְרָאתָהּ אָדָם וְנִגַּשׁ וְאָמַר “הַגִּידִי לִי
עַל דְּבַר הַזְּמָן וּגְבוּלוֹ וְיָמָיו, וַאֲשֶׁר יָבִיא אִתּוֹ?”
אָמְרָה לוֹ: ""זְמָן הוּא שֵׁם הֶחָל עַל שְׁעוֹת הַלַּיְלָה וְהַיּוֹם,
וְאָכֵן הֵן רַק מִדּוֹת מַהֲלַךְ הַשֶּׁמֶשׁ וְהַיָּרֵחַ
בְּגַלְגְּלֵיהֶם, כְִּפִי שֶׁהוֹדִיעַ אֱלֹהִים יִתְעַלֶּה כְּשֶׁאָמַר:
“וְאוֹת הוּא לָהֶם הַלַּיְלָה נִפְשֹׁט מֵעָלָיו אֶת הַיּוֹם, וְהִנֵּה
חשֶׁךְ יְשׁוּפֵם. וְהַשֶּׁמֶשׁ תָּרוּץ אֶל מְקוֹם מְנוּחָה לָהּ. זֹאת
מַעֲרֶכֶת הַגִּבּוֹר וְהַיּוֹדֵעַ”106 אָמַר
לָהּ: “הַגִּידִי לִי עַל דְּבַר בֶּן־אָדָם, כֵּיצַד הוּא בָא לִידֵי
כְפִירָה?” אָמְרָה לוֹ: “מָסֹרֶת בְיָדֵינוּ מִשְּׁמוֹ שֶׁל שְׁלִיחַ
אֱלֹהִים — יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם — שֶׁאָמַר:
הַכְּפִירָה לְתוֹךְ בְּנֵי אָדָם זוֹרֶמֶת כְּמוֹ שֶׁהַדָּם זוֹרֵם
בְּעוֹרְקָיו, בְּשָׁעָה שֶׁהוּא מְקַלֵּל אֶת הָעוֹלָם וְאֶת
הַזְּמָן107 וְאֶת הַלַּיְלָה וְאֶת הַיּוֹם.
וְאָמַר עוֹד, עָלָיו הַשָּׁלוֹם: “אַל יְקַלֵּל אִישׁ מִכֶּם אֶת
הַזְּמָן, שֶׁהַזְּמָן הוּא אֱלֹהִים, וְאַל יְקַלֵּל אִישׁ מִכֶּם אֶת
הָעוֹלָם שֶׁלֹּא יֹאמַר הַזְּמָן: “אַל יַעֲזֹר אֱלֹהִים אֶת זֶה
שֶׁקִּלֵּל אוֹתִי. וְאַל יְקַלֵּל אִישׁ מִכֶּם אֶת הַשָּׁעָה, שֶׁכֵּן
“הַשָּׁעָה קָרְבָה אֵין סָפֵק בָּהּ”108 וְאַל
יְקַלֵּל אָדָם מִכֶּם אֶת הָאָרֶץ, שֶׁכֵּן הִיא אוֹת, לְפִי מַה
שֶּׁאָמַר אֱלֹהִים יִתְעַלֶּה: מִמֶּנָּהּ יְצַרְנוּכֶם וְאֵלֶיהָ נָשִׁיב
אֶתְכֶם וּמִמֶּנָּה109 נוֹצִיאֲכֶם פַּעַם שְׁנִיָּה”110 אָמַר לָהּ: “הַגִּידִי לִי בִדְבַר חֲמִשָּׁה שֶׁאָכְלוּ וְשָׁתוּ וְלֹא יָצְאוּ לֹא מִן הַחֲלָצַיִם וְלֹא מִתּוֹךְ רֶחֶם?”. אָמְרָה לוֹ: “הֵם אָדָם הָרִאשׁוֹן
וְשִׁמְעוֹן111 וּגְמַלַּת צָאלִח,112 וְאֵילוֹ שֶׁל יִשְׁמָעֵאל,113 וְהָעוֹף שֶׁרָאָהוּ אַבּוּ־בַּכְּר הַצַּדִּיק בַּמְּעָרָה”.
אָמַר לָהּ: “הַגִּידִי לִי חֲמִשָּׁה שֶׁהֵם בְּגַן־עֵדֶן לֹא מִן הָאָדָם
וְלֹא מִן הַגִ’ן וְלֹא מִן הַמַּלְאָכִים?”. אָמְרָה לוֹ: “זְאֵב
יַעֲקֹב114 וְכֶלֶב בְּנֵי־הַמְּעָרָה,115 וַחֲמוֹ־עֻזַיְר116 וּגְמַלַּת צָאלִח, וְדֻלְדֻל פִּרְדַת הַנָּבִיא יִתְפַּלֵּל אֱלֹהִים עָלָיו
וְיָשֵׂם לוֹ שָׁלוֹם”. אָמַר לָהּ: “הַגִּידִי לִי עַל דְּבַר אָדָם
שֶׁהִתְפַּלֵּל תְּפִלָּה לֹא בַשָּׁמַיִם וְלֹא בָאָרֶץ?” אָמְרָה לוֹ:
“הוּא שְׁלֹמֹה כְּשֶׁהִתְפַּלֵּל עַל הַשָּׁטִיחַ שֶׁלּוֹ כְּשֶׁהוּא
נִשָּׂא עַל יְדֵי הָרוּחַ”.117 אָמַר לָהּ:
“הַגִּידִי לִי עַל דְּבַר אָדָם שֶׁהִתְפַּלֵּל תְּפִלַּת הַבֹּקֶר,
וְרָאָה שִׁפְחָה, וְנֶאֱסְרָה עָלָיו, וּכְשֶׁהִגִּיעַ הַצָּהֳרַיִם
הֻתְּרָה לוֹ, וּכְשֶׁהִגִּיעַ בֵּין־הָעַרְבַיִם נֶאֶסְרָה עָלָיו.
וּכְשֶׁהִגִּיעָה שְׁעַת שְׁקִיעַת הַחַמָּה הֻתְּרָה לוֹ, וּכְשֶׁהִגִּיעַ
הָעֶרֶב נֶאֶסְרָה עָלָיו, וּכְשֶׁהִגִּיעַ הַבֹּקֶר הֻתְּרָה לוֹ?”
אָמְרָה לוֹ118 : “אָדָם הוּא שֶׁהִסְתַּכֵּל
בְּשִׁפְחַת זוּלָתוֹ בַבֹּקֶר וְהִיא אֲסוּרָה עָלָיו. וּכְשֶׁהִגִּיעַ
הַצָּהֳרַיִם קָנָה אוֹתָהּ וְהֻתְּרָה לוֹ. כְּשֶׁהִגִּיעַ
בֵּין־הָעַרְבַּיִם שִׁחְרֵר אוֹתָהּ, וְנֶאֶסְרָה עָלָיו,
וּכְשֶׁהִגִּיעָה שְׁעַת שְׁקִיעַת־הַחַמָּה נָשָׂא אוֹתָהּ לְאִשָּׁה
וְהֻתְּרָה לוֹ. וּכְשֶׁהִגִּיעַ הָעֶרֶב גֵּרֵשׁ אוֹתָהּ וְנֶאֶסְרָה
עָלָיו119. וּכְשֶׁהִגִּיעַ הַבֹּקֶר הֶחֱזִיר
אוֹתָהּ וְהֻתְּרָה לוֹ”. אָמַר לָהּ: “הַגִּידִי לִי בִדְבַר קֶבֶר
שֶׁהָיָה מְהַלֵּךְ עִם הַקָּבוּר בּוֹ?” אָמְרָה לוֹ: “הוּא דָג יוֹנָה
בֶן אַמִתַּי כְּשֶׁבְּלָעוֹ”.120 אָמַר
לָהּ:”הַגִּידִי לִי עַל דְּבַר בִּקְעָה אַחַת שֶׁזָּרְחָה עָלֶיהָ
הַשֶּׁמֶשׁ פַּעַם אַחַת, וְלֹא תִזְרַח עָלֶיהָ עַד לְיוֹם
תְּחְיַּת־הַמֵּתִים” אָמְרָה לוֹ: “הוּא הַיָּם כְּשֶׁהִכָּה אוֹתוֹ משֶׁה
בְּמַטֵּהוּ וְנִבְקַע לִשְׁנֵים־עָשָׂר חֲלָקִים לְמִסְפַּר הַשְּׁבָטִים,
וְזָרְחָה עָלֶיהָ121 הַשֶּׁמֶשׁ וְלֹא תַחֲזֹר עָלֶיהָ עַד יוֹם תְּחִיַּת־הַמֵּתִים”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וּשְׁמוֹנָה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁהַפִּילוֹסוֹף אָמַר לַשִּׁפְחָה:
“הַגִּידִי לִי עַל דְּבַר שׁוּלֵי הַשִּׂמְלָה הָרִאשׁוֹנִים
שֶׁנִּגְרְרוּ עַל פְּנֵי הָאָרֶץ?” אָמְרָה לוֹ: “שׁוּלֵי שִׂמְלַת הָגָר
מִבּוּשָׁה מִפְּנֵי שָׂרָה, וְנַעֲשָׂה זֶה לְחֹק בְּתוֹךְ הָעַרְבִים”.
אָמַר לָהּ: "" הַגִּידִי לִי עַל אוֹדוֹת דָּבָר הַנּוֹשֵׁם בְּלִי
רוּחַ־חַיִּים?"" אָמְרָה לוֹ: “זֶהוּ מַה שֶּׁאָמַר יִתְעַלֶּה:
ִשְׁבַּעְתִּי בַבֹּקֶר בְּנָשְׁמוֹ”122 אָמַר
לָהּ: “הַגִידִי לִי עַל דְּבַר מַחֲנֶה שֶׁל יוֹנִים שֶׁבָּאוּ אֶל עֵץ
גָּבוֹהַּ, וְחָנוּ מִקְצָתָם עָלָיו וּמִקְצָתָם תַּחְתָּיו וְאָמְרוּ
אֵלֶּה שֶׁעַל הָעֵץ אֶל אֵלֶּה שֶׁתַּחְתָּיו, אִם תַּעֲלֶה אַחַת מִכֶּן
תִּהְיֶינָה אַתֶּן הַשְּׁלִישׁ מִכֻּלָּנוּ. וְאִם תֵּרֵד אַחַת
מֵאִתָּנוּ אֲלֵיכֶן נִהְיֶה שָׁווֹת לָכֶן לְמִסְפָּר”? אָמְרָה
הַשִּׁפְחָה: “הָיוּ הַיּוֹנִים שְׁתֵּים־עֶשְׂרֵה, וְחָנוּ מֵהֶן עַל
הָעֵץ שֶׁבַע וְתַחְתָּיו חֲמֵשׁ, וְאִם תַּעֲלֶה אַחַת, תִּהְיֶינָה
אֵלֶּה שֶׁעָלָיו בְּעֶרֶךְ אֵלֶּה שֶׁמִּתַּחַת פַּעֲמַיִם. וְאִלּוּ
יָרְדָה אַחַת הָיוּ אֵלֶּה שֶׁמִּלְמַטָּה שָׁווֹת בְּמִסְפָּר לְאֵלֶּה
שֶׁמִּלְּמַעְלָה וֵאלֹהִים הוּא הַיּוֹדֵעַ”. פָּשַׁט הַפִּילוֹסוֹף
גְּלִימָתוֹ וְיָצָא בוֹרֵחַ.


וְאוּלָם סִפּוּרָהּ עִם אַלנַּטָ’אם הוּא זֶה
שֶׁהַשִּׁפְחָה פָּנְתָה אֶל הַחֲכָמִים הַנִּמְצָאִים שָׁם וְאָמְרָה:
“אֵיזֶה הוּא מִכֶּם, הַמְלֻמָּד בְּכָל אֳמָנוֹת וּמַדָּע?” נִגַּשׁ
אֵלֶיהָ אַלנַּטָ’אם וְאָמַר לָהּ: “אַל תַּחְשְׁבִי אוֹתִי כְזוּלָתִי”
אָמְרָה לוֹ: “בָּרִי לִי שָׁאַתָּה מְנֻצָּח, וְשֶׁיָּהִיר מִתְיַמֵּר
אַתָּה, וֵאלֹהִים יַגְבִּירֵנִי עָלֶיךָ עַד שֶׁאֶפְשֹׁט מֵעָלֶיךָ אֶת
כָּל בְּגָדֶיךָ, וְאִלּוּ הָיִיתָ שׁוֹלֵחַ מִי שֶׁהוּא שֶׁיָּבִיא לְךָ
מַשֶּׁהוּ שֶׁתִּלְבַּשׁ אוֹתוֹ, הָיָה טוֹב לְךָ”. אָמַר לָהּ: “נִשְׁבַּע
אֲנִי שֶׁאֲנַצֵּחַ אוֹתָךְ וְאָשִׂים אוֹתָךְ לְשִׂיחָה שֶׁיָּשִׂיחוּ
בָךְ בְּנֵי־אָדָם דּוֹר אַחַר דּוֹר”. אָמְרָה לוֹ הַשִּׁפְחָה: “בַּקֵּשׁ
לְךָ כַּפָּרָה לִשְׁבוּעָתְךָ”. אָמַר לָהּ: “הַגִּידִי לִי בִדְבַר
חֲמִשָּׁה דְבָרִים שֶׁיְּצָרָם אֱלֹהִים יִתְעַלֶּה לִפְנֵי שֶׁיָּצַר אֶת
הָאָדָם?” אָמְרָה לוֹ: “הַמַּיִם וְהֶעָפָר וְהָאוֹר וְהַחשֶׁךְ
וְהַפְּרִי”. אָמַר לָהּ: “הַגִּידִי לִי עַל אוֹדוֹת דָּבָר שֶׁבְּרָאוֹ
אֱלֹהִים יִתְעַלֶּה בַיָּד הַכֹּל־יְכוֹלָה” אָמְרָה לוֹ:
“כִּסֵּא־הַכָּבוֹד וְעֵץ־גַּן־עֵדֶן טוּבָּה וְאָדָם הָרִאשׁוֹן
וְגַן־עֵדֶן. אֵלֶּה הֵם שֶׁבְּרָאָם אֱלֹהִים בְּיַד יְכָלְתּוֹ. וְאוּלָם
שְׁאָר כָּל הַדְּבָרִים, אָמַר לָהֶם אֱלֹהִים הֶוּו, וְהָיוּ”. אָמַר
לָהּ: “הַגִּידִי לִי מִי אָבִיךְ לָאִסְלָאם.” אָמְרָה לוֹ: “מֻחַמָּד,
יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם”. אָמַר לָהּ: “וּמִי
אֲבִי מֻחַמָּד?” אָמְרָה לוֹ: “אַבְרָהָם יְדִיד אֱלֹהִים”. אָמַר לָהּ:
“וּמַה הוּא הָאִסְלָאם?” אָמְרָה לוֹ: “הָעֵדוּת שֶׁאֵין אֱלוֹהַּ
בִלְעֲדֵי אַללָּהּ וְשֶׁמֻחַמָּד שְׁלִיחַ אַללָּהּ”. אָמַר לָהּ: “מַה
רֵאשִׁיתֵךְ וּמַה אַחֲרִיתֵךְ?” אָמְרָה לוֹ: ""רֵאשִׁיתִי טִפָּה
מְלֻכְלָכָה וְסוֹפִי נְבֵלָה נֶאֱלָחָה. וְרֵאשִׁיתִי מִן הֶעָפָר
וְסוֹפִי עָפָר. אָמַר הַמְשׁוֹרֵר.


נוֹצַרְתִּי מִן הֶעָפָר וָאֱהִי לְאָדָם
צַח־הַלָּשׁוֹן לִשְׁאֹל וּלְהָשִׁיב מֻשְׁלָם.
וָאָשׁוּב לֶעָפָר וּבוֹ נִקְבַּרְתִּי
בַּאֲשֶׁר מִן הֶעָפָר נוֹצַרְתִּי.



אָמַר לָהּ: “הַגִּידִי לִי עַל אוֹדוֹת דָּבָר
שֶׁרֵאשִׁיתוֹ עֵץ וּבְאַחֲרִיתוֹ רוּחַ־חַיִּים בּוֹ?” אָמְרָה לוֹ: “הוּא
מַטֵּה משֶׁה בְּשָׁעָה שֶׁהִשְׁלִיכוֹ בָעֵמֶק וְהִנֵּה הוּא נָחָשׁ
מִתְרוֹצֵץ בִּרְשׁוּת אֱלֹהִים יִתְעַלֶּה”. אָמַר לָהּ: ""הַגִּידִי לִי
מַה פֵּרוּשׁ דְּבָרָיו יִתְעַלֶּה: “וְלִי בוֹ חֵפֶץ זוּלָתִי
אֵלֶּה?”123 אָמְרָה לוֹ: “הָיָה משֶׁה נוֹטֵעַ
אֶת מַטֵּהוּ בָאָרֶץ וְהָיָה מֵצִיץ צִיץ וְנוֹתֵן פְּרִי וְהָיָה לְצֵל
עָלָיו מִחֹם וּלְמַחֲסֶה מִקֹּר וְנוֹשְׂאוֹ כְּשֶׁהָיָה עָיֵף, וְשׁוֹמֵר
לוֹ אֶת הַצֹּאן, כְּשֶׁהָיָה יָשֵׁן, מִפְּנֵי הַחַיּוֹת הַטּוֹרְפוֹת”.
אָמַר לָהּ: “הַגִּידִי לִי בִדְבַר נְקֵבָה שֶׁנּוֹלְדָה מִזָּכָר
בִּלְבָד, וְזָכַר שֶׁנּוֹלַד מִנְּקֵבָה בִלְבָד”. אָמְרָה לוֹ: “חַוָּה
מֵאָדָם וְיֵשׁוּ מִמִּרְיָם”. אָמַר לָהּ: “הַגִּידִי לִי עַל דְּבַר
אַרְבַּע אִשִּׁים, אֵשׁ תֹּאכַל וְתִשְׁתֶּה, וְאֵשׁ תֹּאכַל וְלֹא
תִשְׁתֶּה, וְאֵשׁ תִּשְׁתֶּה וְלֹא תֹּאכַל וְאֵשׁ שֶׁאֵינָהּ לֹא
אוֹכֶלֶת וְלֹא שׁוֹתָה?” אָמְרָה לוֹ: “בַּאֲשֶׁר לְאֵשׁ אֲשֶׁר תֹּאכַל
וְלֹא תִשְׁתֶּה, הִנֵּה הִיא אֵשׁ הָעוֹלָם הַזֶּה, וְאֵשׁ אֲשֶׁר תֹּאכַל
וְתִשְׁתֶּה, הִיא אֵשׁ גֵּיהִנֹּם, וְהָאֵשׁ אֲשֶׁר תִּשְׁתֶּה וְלֹא
תֹּאכַל, הֲרֵי הִיא אֵשׁ הַשֶּׁמֶשׁ, וְאוּלָם הָאֵשׁ אֲשֶׁר לֹא תֹּאכַל
וְלֹא תִשְׁתֶּה, הִנֵּה הִיא אֵשׁ הַיָּרֵחַ”. אָמַר לָהּ: “הַגִּידִי לִי
בִדְבַר הַפָּתוּחַ וְהַנָּעוּל”. אָמְרָה לוֹ: “הוֹי נַטָּ’אם, הַפָּתוּחַ
הוּא הַהֲלָכָה שֶׁנּוֹהֲגִים לְפִיהָ עַל פִּי מָסֹרֶת, וְהַנָּעוּל הוּא
הַמִּצְוָה שֶׁהֻטְּלָה עַל פִּי הַקֻּרְאָן”. אָמַר לָהּ: ""בַּאֲרִי לִי
אֶת דִּבְרֵי הַמְּשׁוֹרֵר:


וְיֵשׁ שׁוֹכֵן קֶבֶר מַאֲכָלוֹ לִמְרַאֲשׁוֹתָיו,
עֵת יִטְעַם מִמַּאֲכָל זֶה יִשָּׂא מִדַּבְּרוֹתָיו.
יָקוּם וְיִתְהַלֵּךְ, שׁוֹתֵק וְעִם זֶה דּוֹבֵר,
וְחוֹזֵר לַקֶּבֶר אֲשֶׁר מִתּוֹכוֹ הִתְעוֹרֵר.
וְאֵינוֹ חַי, וְעִם זֶה כְדַאי הוּא לְכָבוֹד רָב,
וְאֵינוֹ מֵת, וְעִם זֶה רָאוּי לְבַקֵּשׁ רַחֲמֵי אֵל עָלָיו.



אָמְרָה לוֹ: “הוּא קְנֵה־הַסּוֹפֵר”124. אָמַר לָהּ: ""בַּאֲרִי לִי דִּבְרֵי הַמְּשׁוֹרֵר:


אֵיתָנִים שְׁנֵי כִיסָיו. אַט דָּמוֹ נִגָּר.


מוּלָטוֹת שְׁתֵּי אָזְנָיו, אֶת פִּיו יִפְעַר.
לוֹ דְמוּת כַּתַּרְנְגוֹל בִּטְנוֹ יְנַקֵּר,
שָׁוֶה חֲצִי אֲדַרְכְּמוֹן אִם אוֹתוֹ תְּשַׁעֵר.



אָמְרָה לוֹ: “כְּלִי הַכְּתִיבָה”. אָמַר לָהּ: ""בַּאֲרִי לִי אֶת דִּבְרֵי הַמְּשׁוֹרֵר:


הֲלֹא תֹאמַר לְאַנְשֵׁי־מַדָּע וְתַרְבּוּת וָבִין,
כָּל רָם לְבִינָה וּמַעֲלָה, חֲכַם דַּת וָדִין:
הֲלֹא תַגִּידוּ לִי מַה הוּא אֲשֶׁר רְאִיתֶם
מִן הָעוֹף בְּאֶרֶץ פָּרָס וַעֲרָב, חֲזִיתֶם
וְאֵין לוֹ בָשָׂר וָדָם אֵין בּוֹ,
וְאֵין לוֹ נוֹצָה וְכִשּׁוּת אֵין לוֹ,
וְיֵאָכֵל מְבֻשָּׁל וְיֵאָכֵל צּוֹנָן
וְיֵאָכֵל צָלוּי בָּאֵשׁ נִתָּן.
וְיֵרָאוּ לוֹ שְנֵי גְוָנִים: כַּכֶּסֶף לָבָן
וְצֶבַע נָאֶה, לֹא יִשְׁוֶה לוֹ זָהָב לִגְוָן,
וְלֹא יֵרָאֶה חַי וְלֹא מֵת אַף פַּעַם.
הֲלֹא לִי תַגִּידוּ, הֵן זֶה מִּפִּלְאֵי עוֹלָם?



אָמְרָה לוֹ: “כְּבָר הֶאֱרַכְתָּ בַשְּׁאֵלָה עַל דְּבַר
בֵּיצָה שֶׁמְּחִירָה פְרוּטָה”. אָמַר לָהּ: “הַגִּידִי לִי כַמָּה
מִלִּים דִּבֵּר אֱלֹהִים לְמשֶׁה?” אָמְרָה לוֹ: מָסְרוּ מִשְּׁמוֹ שֶׁל
שְׁלִיחַ־אֱלֹהִים, יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם,
שֶׁאָמַר: “דִּבֵּר אֱלֹהִים לְמשֶׁה אֶלֶף וַחֲמֵשׁ מֵאוֹת
וַחֲמֵשׁ־עֶשְׂרֵה מִלָּה”. אָמַר לָהּ: “הַגִּידִי לִי בִדְבַר אַרְבַּע
עֶשְׂרֵה שֶׁדִּבְּרוּ אֶל אֱלֹהִים יִתְעַלֶּה?” אָמְרָה לוֹ: ""שִׁבְעַת
הָרְקִיעִים וְשֶׁבַע הָאֲרָצוֹת, כְּשֶׁאָמְרוּ: בָּאנוּ מְצַיְּתִים לְךָ.125


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וַחֲמִשִּׁים וָתֵשַׁע, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי שֶׁהֵשִׁיבָה הַשִּׁפְחָה
תְשׁוּבָתָה, הוֹסִיף נַטָּ’אם וְאָמַר: “הַגִּידִי לִי בִדְבַר אָדָם
הָרִאשׁוֹן וְרֵאשִׁית בְּרִיאָתוֹ?” אָמְרָה לוֹ: ""בָּרָא אֱלֹהִים אֶת
אָדָם מֵחֹמֶר וְהַחֹמֶר מֵרְקָק וְהָרְקָק מִיָּם וְהַיָּם מֵחֲשֵׁכָה
וְאֶת הַחֲשֵׁכָה מֵאוֹר וְאֶת הָאוֹר מִדָּג וְאֶת הַדָּג מִסֶּלַע וְאֶת
הַסֶּלַע מֵאֶבֶן אֹדֶם וְהָאֹדֶם מִמַּיִם וְהַמַּיִם בְּכֹחַ הַכֹּל
יָכֹל, לְפִי מַה שֶׁאָמַר יִתְעַלֶּה: “אָכֵן, דַּרְכּוֹ בְחָפְצוֹ דָבָר
הוּא, אֲשֶׁר יֹאמַר לוֹ: “הֱוֵה”, וְהָיָה”126. אָמַר לָהּ: ""בַּאֲרִי לִי מַה שֶּׁאָמַר הַמְשׁוֹרֵר:


וְיֵשׁ אוֹכֶלֶת מִבְּלִי פֶה וּבֶטֶן לָהּ,
וְהָעֵצִים וְהַחַיּוֹת הֵן מְזוֹנָהּ.
תִּתְאוֹשֵׁשׁ וּתְחִי בְּהַאֲכִילְךָ אוֹתָהּ,
אַךְ אִם מַיִם תַּשְׁקֶינָה וָמֵתָה.



אָמְרָה לוֹ: “הִיא הָאֵשׁ”. אָמַר לָהּ: ""בַּאֲרִי לִי מַה שֶּׁאָמַר הַמְשׁוֹרֵר:


שְׁנֵי אוֹהֲבִים כָּל תַּעֲנוּגוֹת מֵהֶם שָׁלְלוּ,
וְאִם כָּל הַלַּיְלָה חֲבוּקִים יַחַד יְבַלּוּ,
לִשְׁמֹר הָאָדָם מִכָּל פֶּגַע יִשְׁקְדוּ,
וְעִם עֲלִיַּת הַשֶּׁמֶשׁ יִפָּרְדוּ.



אָמְרָה לוֹ: “אֵלֶּה הֵן שְׁתֵּי דַלְתוֹת הַשַּׁעַר”.
אָמַר לָהּ: “הַגִּידִי לִי בִדְבַר שַׁעֲרֵי גֵּיהִנֹּם”. אָמְרָה לוֹ:
""שִׁבְעָה הֵם הַכְּלוּלִים בִּשְׁנֵי בָתֵּי שִׁיר אֵלֶּה:
גֵּיהִנֹּם וְלַטָּ’א אַלְחַטִים כָּזֶה הִנֵּה,
וְאַלסַּעִיר וְסַקַּר אִתָּם מְנֵה,
וְאַחַר־כָּךְ גַּ’חִים וְהָאוִיָּה אִתָּם.
זֶהוּ בְמַאֲמָר קָצֵר מִסְפָּרָם.



אָמַר לָהּ: “בַּאֲרִי לִי אֶת דִּבְרֵי הַמְשׁוֹרֵר”:


וְלוֹ שְׁתֵּי קְוֻצּוֹת לָאֹרֶךְ תִּמָּשַׁכְנָה,
מֵאַחֲרָיו תָּבֹאנָה וְלֶכֶת תֵּלַכְנָה.
עֵינוֹ טַעַם שֵׁנָה לֹא טָעֲמָה,
וְלֹא שָׁפְכָה דִמְעָה גַּם אֵגֶל־מָה,
וְלֹא יִלְבַּשׁ בֶּגֶד כָּל יָמָיו לְעוֹלָם,
וְיַלְבִּישׁ הָאָדָם מִינֵי הַבְּגָדִים כֻּלָּם.



אָמְרָה לוֹ: “הוּא הַמַּחַט”. אָמַר לָהּ: “הַגִּידִי לִי
בִדְבַר גֶּשֶׁר גֵּיהִנֹּם מַה הוּא וּמַה אָרְכּוֹ וּמַה רָחְבּוֹ?”
אָמְרָה לוֹ: “בַּאֲשֶׁר לְאָרְכּוֹ הֲרֵי הוּא מַסַּע שְׁלשֶׁת אֲלָפִים
שָׁנָה. בְּמוֹרַד אֶלֶף וְאֶלֶף בְּמַעֲלֶה וְאֶלֶף בְּמִישׁוֹר וְהוּא
חַד מִחֶרֶב וְדַק מִחוּט הַשַּׂעֲרָה”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְשִׁשִּׁים, אָמְרָה: שָׁמַעְתִּי,
הַמֶּלֶךְ הַמְאֻשָּׁר, שֶׁאַחֲרֵי שֶׁהִגִּידָה הַשִּׁפְחָה לְנַטָּ’אם
בִּדְבַר גֶּשֶׁר גֵּיהִנֹּם, אָמַר לָהּ: “הַגִּידִי לִי כַמָּה תְפִלּוֹת
לִנְבִיאֵנוּ מֻחַמָּד — יִתְפַּלֵּל אֱלֹהִים עָלָיו וְיָשֵׂם לוֹ שָׁלוֹם
— שֶׁבָּהֶן הוּא מֵלִיץ יּשֶׁר לַמַּאֲמִינִים.” אָמְרָה לוֹ: “שָׁלשׁ
תְּפִלּוֹת”. אָמַר לָהּ: “הַאִם הָיָה אַבּוּ־בַּכְּר זֶה שֶׁקִּבֵּל אֶת
דַּת הָאִסְלָאם רִאשׁוֹן?” אָמְרָה לוֹ: “הֵן”. אָמַר לָהּ: “וַהֲרֵי
עַלִי קִבֵּל אֶת דַּת הָאִסְלָאם לִפְנֵי אַבּוּ־בַּכְּר?” אָמְרָה לוֹ:
“אָמְנָם עַלִי בָא אֶל הַנָּבִיא — יִתְפַּלֵּל אֱלֹהִים עָלָיו וְיָשֵׂם
לוֹ שָׁלוֹם, כְּשֶׁהוּא בֶן שֶׁבַע שָׁנִים, וְחָנַן אֱלֹהִים אוֹתוֹ
לָלֶכֶת בְּדֶרֶךְ מֵישָׁרִים לַמְרוֹת הֱיוֹתוֹ צָעִיר לְשָׁנִים, וְלֹא
הִשְׁתַּחֲוָה לֶאֱלִיל מֵעוֹלָם”. אָמַר לָהּ: “הַגִּידִי לִי, הַאִם
לְעַלִי הַיִּתְרוֹן אוֹ לְעַבָּאס?” אָמַר אַלנַּטָּ’אם: “וְיָדַעְתִּי
שֶׁמַּלְכֹּדֶת הִיא זוֹ, שֶׁכֵּן אִם תֹּאמַר לְעַלִי הַיִּתְרוֹן עַל
אַלְעַבָּאס, לֹא תִמְצָא לָהּ כָּל הִצְטַדְּקוּת לִפְנֵי נְשִׂיא
הַמַּאֲמִינִים”127 הִרְכִּינָה רֹאשָׁהּ שָׁעָה
אַחַת, וְהֶאֱדִימוּ פָנֶיהָ פַעַם וּפַעַם הֶחֱוִירוּ. אַחַר־כָּךְ
אָמְרָה לוֹ: “אַתָּה שׁוֹאֲלֵנִי עַל הַשְּׁנַיִם נְעָלִים, לְכָל אֶחָד
מֵהֶם יִתְרוֹנוֹ. נַחֲזֹר אֵפוֹא לְמַה שֶׁעָסַקְנוּ בוֹ”. כְּשֶׁשָּׁמַע
הַכַּלִיף הָארוּן אַלרְרַשִׁיד אֶת דְּבָרֶיהָ, הִתְרוֹמֵם וְעָמַד עַל
רַגְלָיו וְאָמַר לָהּ: “יָפֶה אָמַרְתְּ, חֵי אֲדוֹן הַכַּעְבָּה,
תַּוַּדוּד”. בְּאוֹתָהּ שָׁעָה אָמַר לָהּ אִבְּרָאהִים אַלנַּטָּ’אם:
""בַּאֲרִי לִי אֶת דִּבְרֵי הַמְּשׁוֹרֵר:


תָּמִיר, דַּק הַגֵּו מָתוֹק טַעֲמוֹ,
יִדְמֶה לְרֹמַח אַךְ לֹא חוּד לוֹ.


יִקַּח תּוֹעֲלִיּוֹת מֶנּוּ כָל אָדָם,
וְיֵאָכֵל אַחֲרֵי עַרְבִית בְּחֹדֶשׁ רַמַצָ’אן.



אָמְרָה לוֹ: “הוּא קְנֵה־הַסֻּכָּר”. אָמַר לָהּ:
“הָשִׁיבִי לִי עַל הַרְבֵּה שְׁאֵלוֹת”. אָמְרָה לוֹ: “וּמָה הֵן?” אָמַר
לָהּ: “מַה מָּתוֹק מִדְּבָשׁ, וּמַה חַד מִחֶרֶב, וּמַה מָּהִיר מִסַּם,
וּמַה תַּעֲנוּגוֹ אַךְ רֶגַע, וּמַה שִׂמְחַת שְׁלשָׁה יָמִים. וּמַה הוּא
הַיּוֹם הַטּוֹב בְּיוֹתֵר, וּמַה הִיא שִׂמְחַת הַשָּׁבוּעַ, וּמַה הוּא
הַחוֹב אֲשֶׁר לֹא יְכַחֵשׁ בּוֹ גַם בַּעַל־הַחוֹב הַשַּׁקְרָן. וּמַה
הוּא בֵית־הַכֶּלֶא שֶׁל הַקֶּבֶר? וּמַה הִיא שִׂמְחַת הַלֵּב, וּמַה הִיא
מַלְכֹּדֶת־הַנֶּפֶשׁ, וּמַה הוּא הַמָּוֶת בַּחַיִּים, וּמַה הִיא
הַמַּחֲלָה אֲשֶׁר לֹא מַרְפֵּא לָהּ, וּמַה הִיא הַחֶרְפָּה אֲשֶׁר לֹא
תָסוּר, וּמַה הוּא הַחַי אֲשֶׁר לֹא יָגוּר בִּמְקוֹם יִשּׁוּב אֶלָּא
יִשְׁכֹּן חֳרָבוֹת, וְיִשְׂטֹם בְּנֵי־אָדָם, וְטִבְעוֹ טֶבַע שֶׁל
שִׁבְעָה עָרִיצִים?” אָמְרָה לוֹ: “שְׁמַע הַתְּשׁוּבָה לְמַה
שֶּׁאָמַרְתָּ וּפְשֹׁט גְּלִימָתְךָ עַד שֶׁאֶפְתֹּר לְךָ זֶה”. אָמַר
לָהּ נְשִׂיא הַמַּאֲמִינִים: “פִּתְרִי וְהוּא יִפְשֹׁט גְּלִימָתוֹ”.
אָמְרָה: “בַּאֲשֶׁר לָזֶה שֶׁהוּא מָתוֹק מִדְּבַשׁ, הֲרֵי הִיא אַהֲבַת
הַיְלָדִים הַמְּכַבְּדִים אֶת הוֹרֵיהֶם. וְהַחַד מִן הַחֶרֶב הִיא
הַלָּשׁוֹן, וְאוּלָם הַמָּהִיר מִן הַסַּם הִיא הָעַיִן הָרָעָה,
וְתַעֲנוּג רֶגַע הִיא הַבִּיאָה. וְאוּלָם שִׂמְחַת שְׁלשָׁה יָמִים הִיא
הַסַּם לְהַשִּׁיר הַשֵּׂעָר לְנָשִׁים, וְאוּלָם בַּאֲשֶׁר לְיוֹם הַטּוֹב
בְּיוֹתֵר, הוּא יוֹם שֶׁמָּצְאוּ בוֹ רֶוַח בִּסְחוֹרָה, וְשִׂמְחַת
שָׁבוּעַ הוּא שָׁבוּעַ הַכַּלָּה. וְאוּלָם הַחוֹב אֲשֶׁר לֹא יְכַחֵשׁ
בּוֹ גַם הַמְכַחֵשׁ בְּחוֹב הוּא הַמָּוֶת וּבֵית־הַכֶּלֶא שֶׁל קֶבֶר
הוּא הַיֶּלֶד הָרָע. וְשִׂמְחַת הַלֵּב הִיא הָאִשָּׁה הַמְצַיֶּתֶת
לְבַעֲלָהּ, וְיֵשׁ אוֹמְרִים שֶׁהַבָּשָׂר בְּשָׁעָה שֶׁהוּא יוֹרֵד עַל
הַלֵּב, שֶׁהוּא מְשַׂמְּחוֹ בָזֶה. וְאוּלָם מַלְכֹּדֶת הַנֶּפֶשׁ, הֲרֵי
הוּא הָעֶבֶד הַמַּמְרֶה. וְאוּלָם הַמָּוֶת בַּחַיִּים הוּא הָעֹנִי,
וְהַמַּחֲלָה שֶׁאֵין לָהּ מַרְפֵּא הִיא הַתְּכוּנָה הָרָעָה,
וְהַחֶרְפָּה אֲשֶׁר לֹא תּוּסָר הִיא הַבַּת הָרָעָה. וְאוּלָם הַחַי
אֲשֶׁר לֹא יָגוּר בִּמְקוּם יִשּׁוּב וְיִשְׁכֹּן בֶּחֳרָבוֹת וְיִשְׂטֹם
בְּנֵי־אָדָם, וְטִבְעוֹ טֶבַע שֶׁל שִׁבְעָה עָרִיצִים, הִנֵּה הוּא
הָאַרְבֶּה, רֹאשׁוֹ כְּרֹאשׁ הַסּוּסָה וְצַוָּארוֹ כְצַוַּאר הַשּׁוֹר,
וּכְנָפָיו כַנְפֵי הַנֶּשֶׁר, וְרַגְלָיו רַגְלֵי הַגָּמָל, וּזְנָבוֹ
זְנַב הַנָּחָשׁ וּבִטְנוֹ בֶטֶן הָעַקְרָב וְקַרְנָיו קַרְנֵי הֶעָפָר”.
הִשְׁתָּאֶה הַכַּלִיף הָארוּן אַלרְרַשִׁיד עַל חֲרִיפוּתָהּ
וּתְבוּנָתָה, וְאָמַר לְאַלנַטָּ’אם: “הָסֵר גְּלִימָתְךָ” קָם וְאָמַר: “מֵעִיד אֲנִי עָלַי אֶת הַנִּמְצָאִים בְּמוֹשַׁב
זֶה, שֶׁהִיא מְלֻמֶּדֶת יוֹתֵר מִמֶּנִּי וּמִכָּל מְלֻמָּד”, הֵסִיר
בְּגָדָיו מֵעָלָיו וְאָמַר לָהּ: “קְחִי אוֹתָם, אַל יִשְׁלַח אֱלֹהִים
לָךְ בְּרָכָה בָהֶם”. צִוָּה נְשִׂיא הַמַּאֲמִינִים לָתֵת לוֹ בְּגָדִים
שֶׁיִּלְבְּשֵׁם, אַחַר כָּךְ אָמַר נְשִׂיא־הַמַּאֲמִינִים: “תַּוַדּוּד,
נִשְׁאַר עָלַיִךְ עוֹד דָּבָר מִמַּה שֶׁהִבְטַחְתְּ וְהוּא מִשְׂחַק
הַשַּׁחְמָט”. צִוָּה לְהָבִיא לְפָנָיו אֶת הָאֳמָנִים בְּמִשְׂחַק
הַשַּׁחְמַט וְאֶת הַמְשַׂחֲקִים בִּקְלָפִים וְאֶת הַמְשַׂחֲקִים
בְּקוּבְיָה, וּבָאוּ וְיָשַׁב אָמָן הַשַּׁחְמַט עִמָּהּ. עָרְכָה בֵין
שְׁנֵיהֶם אֶת הַמַּעֲרָכוֹת. לֹא הֶעְתִּיק מַשֶּׁהוּ מִמְּקוֹמוֹ
מִבְּלִי שֶׁגָּרְמָה לוֹ הַפְסֵד בְּרֶגַע קַל.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְשִׁשִּׁים וְאֶחָד, אָמְרָה: שָׁמַעְתִּי,
הַמֶּלֶךְ הַמְאֻשָּׁר, שֶׁבְּשָׁעָה שֶׁשִּׂחֲקָה הַשִּׁפְחָה בְּשַׁחְמַט
לִפְנֵי נְשִׂיא־הַמַּאֲמִינִים, לֹא הֶעְתִּיק מַשֶּׁהוּ מִמְּקוֹמוֹ
מִבְּלִי שֶׁתִּגְרֹם לוֹ הֶפְסֵד, עַד שֶׁנִּצְּחָה אוֹתוֹ וְרָאָה אֶת
הַשַּׁאח מֵת. אָמַר לָהּ: “אֲנִי בִקַּשְׁתִּי לְעוֹרֵר תְּשׁוּקָתֵךְ
כְּדֵי שֶׁתַּחְשְׁבִי שֶׁמֻּמְחָה אַתְּ, וְאוּלָם עִרְכִי שׁוּב אֶת
הַמַּעֲרָכוֹת שֶׁאַרְאֶה לָךְ”. עָרְכָה אוֹתָן שֵׁנִית וְאָמַר
בְּלִבּוֹ: “פְּקַח אֶת עֵינֶיךָ שֶׁאִם לֹא כֵן הִיא מְנַצַּחַת אוֹתְךָ”,
וְלֹא הָיָה מוֹצִיא חֲתִיכָה אֶלָּא בְחֶשְׁבּוֹן, וְלֹא פָסַק מִשַּׁחֵק
עַד שֶׁאָמְרָה לוֹ: “הַשַּׁאח מֵת”. כְּשֶׁרָאָה כָךְ מֵאִתָּהּ, נִפְתַּע
מֵחֲרִיפוּתָהּ וּתְבוּנָתָהּ. צָחֲקָה וְאָמְרָה לוֹ: “אָמָן, מִתְעָרֶבֶת
אֲנִי אִתְּךָ בַּפַּעַם הַזֹּאת הַשְּׁלִישִׁית וַהֲרֵי אֲנִי מוֹסֶרֶת
לְיָדְךָ אֶת הַמַּלְכָּה וְאֶת הַצָּרִיחַ הַיְּמָנִי וְאֶת הָרָץ
הַשְּׂמָאלִי, וְאִם אַתָּה מְנַצֵּחַ אוֹתִי, טֹל אֶת בְּגָדַי וְאִם
אֲנִי מְנַצַּחַת אוֹתְךָ, אֲנִי נוֹטֶלֶת אֶת בְּגָדֶיךָ”. אָמַר לָהּ:
“מַסְכִּים אֲנִי לִתְנָאי זֶה” עָרְכוּ אֶת שְׁתֵּי הַמַּעֲרָכוֹת,
וְהֵסִירָה אֶת הַמַּלְכָּה וְאֶת הַצָּרִיחַ וְאֶת הָרָץ וְאָמְרָה לוֹ:
“הַעְתֵּק אָמָן”. הֶעתִּיק וְאָמַר בְּלִבּוֹ: “אֵין זֹאת אֶלָּא שֶׁאֲנִי
מְנַצְּחָה אַחֲרֵי קַו פְּעֻלָּה זֶה”, וְתִכֵּן לוֹ תָכְנִית, וְהִנֵּה
הֶעְתִּיקָה רַק הַעְתָּקוֹת מְעַטּוֹת וְהֶעֱסִיקָה אוֹתוֹ, עַד
שֶׁהִצִּיבָה לוֹ מַלְכָּה בְדַרְכּוֹ וְיָצְאָה נֶגְדּוֹ וְקֵרְבָה אֶת
הַחַיָּלִים וְאֶת שְׁאַר הַצּוּרוֹת בְּמָסְרָה לוֹ חֲתִיכָה אַחֲרֵי
חֲתִיכָה וְאָמְרָה לוֹ: ""הַמִּדָּה מִדָּה גְדוּשָׁה וְהָאֹרֶז אֹרֶז
מְנֻפֶּה, אֱכֹל אֵפוֹא יוֹתֵר עַל דֵי שָׂבְעֶךָ, לֹא תַהֲרֹג אוֹתְךָ
בֶּן־אָדָם אֶלָּא הַתַּאֲוָה. כְּלוּם אִי אַתָּה יוֹדֵעַ שֶׁאֲנִי
מַאֲכִילְךָ כְּדֵי לַעֲקֹב אוֹתְךָ? הַבֵּט וּרְאֵה: “הֲרֵי שַׁאח זֶה
מֵת”. אַחַר כָּךְ אָמְרָה לוֹ: “הָסֵר בְּגָדֶיךָ” אָמַר לָהּ: “עִזְבִי
לִי אֶת מִכְנָסַי וּשְׂכָרֵךְ עַל אֱלֹהִים”, וְנִשְׁבַּע בֵאלֹהִים
שֶׁלֹּא יִתְחָרֶה בְאָדָם כָּל עוֹד נִשְׁאֲרָה תַּוַּדּוּד בְּמַמְלֶכֶת
בַּגְדָאד. אַחַר כָּךְ פָּשַׁט אֶת בְּגָדָיו וּמְסָרָם לָהּ וְהָלַךְ
לוֹ. הֵבִיאוּ אֶת הַמְשַׁחֵק בְּקוּבְיָה אָמְרָה לוֹ: “אִם אֲנִי
מְנַצַּחַתְּךָ הַיּוֹם, מָה אַתָּה נוֹתֵן לִי?” אָמַר לָהּ: “אֲנִי
נוֹתֵן לָךְ עֲשָׂרָה בְגָדִים שֶׁל אָרִיג מֶשִׁי קוּשְׁטָאִים רְקוּמִים
זָהָב וַעֲשָׂרָה בְגָדִים שֶׁל קְטִיפָה וְאֶלֶף דִּינָר, וְאִם אֲנִי
מְנַצֵּחַ אוֹתָךְ אֵינִי מְבַקֵּשׁ אֶלָּא שֶׁתִּכְתְּבִי לִי עַל
מְגִלָּה שֶׁנִּצַּחְתִּי אוֹתָךְ” אָמְרָה לוֹ: “הֲרֵי לְפָנֶיךָ מַה
שֶׁבִּקַּשְׁתָּ לַעֲשׂוֹת”. שָׂחַק וְהִפְסִיד. קָם כְּשֶׁהוּא רוֹטֵן
בִּלְשׁוֹן פְרַנְקִים וְאוֹמֵר: “נִשְׁבָּע אֲנִי בְחַסְדּוֹ שֶׁל
נְשִׂיא־הַמַּאֲמִינִים שֶׁאֵין בְּנִמְצָא כָמוֹהָ בְּכָל הָאָרֶץ”. אַחַר
כָּךְ קָרָא נְשִׂיא־הַמַּאֲמִינִים אֶת גְּדוֹלֵי הָאֳמָנִים לְנַגֵּן
בִּכְלֵי זֶמֶר, וּבָאוּ. אָמַר לָהּ נְשִׂיא־הַמַּאֲמִינִים: “יוֹדַעַת
אַתְּ מַשֶּׁהוּ בִכְלֵי־זֶמֶר?” אָמְרָה: “הֵן”, צִוָּה לְהָבִיא כְלִי
מֵיתָרִים, עוּד מְמֹרָט וּמְלֻטָּשׁ, שֶׁבְּשָׁעָה שֶׁנִּטַּל
מִבְּעָלָיו, נִשְׁאַר נִפְרַד מֵאֲהוּבָתוֹ, כֹּחוֹ תָשׁ, כְּמוֹ שֶׁאָמַר
מְתָאֲרוֹ:


הִשְׁקָה אֱלֹהִים אֶרֶץ וַתַּצְמַח עֵץ רָטֹב.
עָלוּ מִמֶּנּוּ עֲנָבִים וְעָשַׁת שָׁרְשׁוֹ וָטוֹב.
רִנֵּן עָלָיו עוֹף כָּנָף וְהָעֵץ רַעֲנָן,
וּתְרַנֵּן עָלָיו רַכָּה, וְהָעֵץ יָבֵשׁ נִתָּן.



הוּבָא כְלִי־נַגֵּן, עוּד בְּכִיס שֶׁל אָרִיג שֶׁל
סַטִין אָדֹם, לוֹ גְדִילִים שֶׁל מֶשִׁי, מִצֶּבַע הַכַּרְכֹּם. הִתִּירָה
אֶת הַכִּיס וְהוֹצִיאָה אֶת הָעוּד וְהִנֵּה חָקוּק עָלָיו:
וְעָנָף רַעֲנָן הָפַךְ עוּד לְעַלְמָה,
לַעֲמִיתֶיהָ בִמְסִבּוֹתֵיהֶם תִּכְמַהּ.
תָּשִׁיר וְתַשְׁמִיעַ צְלִיל לַחֲנָהּ,
כְּאִלּוּ מַבַּע לַחַן־זָמִיר שִׁנְּנָה.



הִנִיחָה אוֹתוֹ בְחֵיקָהּ, וְשִׁלְשְׁלָה עָלָיו שַׁדָּהּ
וְגָחֲנָה עָלָיו כִּגְחֹן אֵם הַמֵּינִיקָה אֶת יַלְדָה וּפַרְטָה
שְׁתֵּים עֶשְׂרֵה מַנְגִּינוֹת, עַד שֶׁעָבַר גַּל גִּיל בַּמּוֹשָׁב
כֻּלּוֹ, וְנָשְׂאָה קוֹלָהּ בְּשִׁיר, אוֹמֶרֶת:
קַצְּרוּ בְגִדּוּפֵיכֶם וּמַעֲטוּ קָשְׁרְכֶם.
אָכֵן לִבִּי, חַיֵּיכֶם, נָשֹׁה לֹא נָשְׁכֶם.
וְרַחֲמוּ בוֹכֶה, אָבֵל וְדוֹאֵב,
נִרְצָע לְאַהֲבַתְכֶם, אֵלֶיהָ שׁוֹאֵף.



נִתְרַגֵּשׁ נְשִׂיא־הַמַּאֲמִינִים וְאָמַר: “יְבָרְכֵךְ
אֱלֹהִים, וִירַחֵם נִשְׁמַת זֶה שֶׁלִּמְּדֵךְ”. קָמָה וְנָשְׁקָה אֶת
הָאָרֶץ לְפָנָיו. אַחַר כָּךְ צִוָּה נְשִׂיא הַמַּאֲמִינִים לְהָבִיא אֶת
הַמָּמוֹן וְשִׂלֵּם לִבְעָלֶיהָ מֵאָה אֶלֶף דִּינָר, וְאָמַר לָהּ:
“תַּוַּדּוּד, שַׁאֲלִי מֵאִתִּי טוֹבָה” אָמְרָה לוֹ: “שְׁאֵלָתִי
וּבַקָּשָׁתִי מִמְּךָ שֶׁתַּחְזִירֵנִי לַאֲדוֹנִי שֶׁמְּכָרַנִי”. אָמַר
לָהּ: “הֵן”. וְהֶחֱזִירָה לוֹ וְנָתַן לָהּ חֲמֵשֶׁת אֲלָפִים דִּינָר
לְעַצְמָהּ. וְשָׂם אֶת אֲדוֹנֶיהָ רֵעַ לוֹ לְכָל יְמֵי חַיָּיו.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה
מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ
הַלַּיְלָה הָאַרְבַּע מֵאוֹת וְשִׁשִּׁים וּשְׁנַיִם, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁנְשִׂיא־הַמַּאֲמִינִים נָתַן
לַשִּׁפְחָה חֲמֵשֶׁת אֲלָפִים דִּינָר וְהֶחֶזִירָהּ לִבְעָלֶיהָ וְשָׂם
אוֹתוֹ רֵעַ לוֹ לְכָל יְמֵי חַיָּיו, וְקָצַב לוֹ לְכָל חֹדֶשׁ אֶלֶף
דִּינָר, וְחַי עִם הַשִּׁפְחָה בַּתַּעֲנוּגוֹת שֶׁבַּחַיִּים.


הִתְפַּלֵּא אֵפוֹא, אַתָּה הַמֶּלֶךְ, עַל צַחוּת
לְשׁוֹנָה שֶׁל שִׁפְחָה זוֹ וְעַל שֶׁפַע יְדִיעוֹתֶיהָ וּתְבוּנָתָהּ,
וּמַעֲלָתָה בְּכָל הַמַּדָּעִים, וּרְאֵה אֶת אֲצִילוּת רוּחוֹ שֶׁל
נְשִׂיא־הַמַּאֲמִינִים הָארוּן אַלרְרַשִׁיד, כְּשֶׁנָּתַן לַאֲדוֹנֶיהָ
מָמוֹן זֶה, וְאָמַר לָהּ: ""שַׁאֲלִי מֵאִתִּי טוֹבָה וְשָׁאֲלָה מֵאִתּוֹ
לְהַחֲזִירָה לִבְעָלֶיהָ, וְהֶחֶזִירָהּ לוֹ, וְנָתַן לָהּ חֲמֵשֶׁת
אֲלָפִים דִּינָר לְעַצְמָהּ, וְשָׁת אֶת אֲדוֹנֶיהָ רֵעַ לוֹ. וְהֵיכָן
תִּמְצָא נְדִיבוּת כָּזֹאת אַחֲרֵי כַלִיפֵי שׁוּשֶׁלֶת הָעַבָּאסִים.
רַחֲמֵי אֱלֹהִים עֲלֵיהֶם כֻּלָּם תָּמִיד עַד עוֹלָם



וּמִמַּה שֶׁיְסֻפָּר






הנערה בת חמש וחמש וארבע, ביחד היינו בת  ארבע־עשרה.  ↩


הנערה בת חמש וחמש וארבע, ביחד היינו בת ארבע־עשרה.  [במקור המודפס ההפניה היא שוב להערה הקודמת. הערת פב""י].  ↩


דומה לירח בעלותו — היינו חיור, עשתה אותו  הנערה.  ↩


במקור המודפס: “וְהָיָיה”. צ“ל: ”וְהָיָה“. הערת  פב”י.  ↩


במקור המודפס: “הַגְּידִי”. צ“ל: ”הַגִּידִי“. הערת  פב”י.  ↩


במקור המודפס: “אָמַר”. צ“ל: ”אָמְרָה“. הערת  פב”י.  ↩


במקור המודפס: “אָמְרָה לוֹ”. צ“ל: ”אָמַר לָהּ“.  הערת פבי”י.  ↩


הכונה שאחרי שעשה כל המצוה כאן עליו להתקדש היינו
אסור לדבר עם מי שהוא, לצחוק, לאכול ולשתות ולהפנות פניו לשום
צד.  ↩


במקור המודפס: “בַּשַּׂחַר”. צ“ל: ”בַּשַּׁחַר“.  הערת פב”י.  ↩


שני החגים הם: האחד החג הקטן אחרי צום חדש רמצ'אן, והחג הגדול ביום העשירי לימי העליה לחג בכעבה.  ↩


בערבית רכעה, והיא מצורפת מאמירת מאמרים ותנועות גוף המלוות את התפלה.  ↩


במקור המודפס: “וּמְבִּלי”. צ“ל: ”וּמִבְּלִי“.  הערת פב”י.  ↩


וכן הופכים את מעיליהם כל הגברים הנוכחים בתפלה, ושארית היא מן הקסמים שנהגו בהם הערבים בתקופה שלפני האסלאם.  ↩


במקור המודפס: “לְשָׂם”. צ“ל: ”לְשָׁם“. הערת  פב”י.  ↩


מקום מישור והר ממזרח לכעבה.  ↩


המרוצה היא בין שני המקומות הגבוהים אלצפא ואלמרוה
שהיו [במקור המודפס: “הין”. צ“ל: ”היו“. הערת פב”י.] מקומות מקדש
קדומים בתוך מכה דרומית מזרחית לכעבה.  ↩


שני מקומות קדושים בין ערפאת ובין מכה. במנא זורק
[במקור המודפס: “זו רק”. צ“ל: ”זורק“. הערת פב”י.] כל חוגג שבע אבנים
קטנות מנהג שנהגו גם ערבים עכו""ם לפני האסלאם. שנהגו כן כדי לגרש שדים
ורוחות.  ↩


קראן פרשת ח' פסוק 10.  ↩


היא הרחיצה כדת לתפלה.  ↩


במקור המודפס סימן “;”. צ“ל: ”:“. הערת  פב”י.  ↩


הינו תפלה  ↩


צדקה  ↩


תענית  ↩


חג בעברית  ↩


מלחמת מצוה  ↩


אבליס הוא השטן.  ↩


קראן פרשת לט פסוק סז, שבו נאמר שביום הדין תהיה  הארץ רק מלא החפן.  ↩


קראן פרשת עח פסוק יט  ↩


במקור המודפס:  “וְהַשָּׂלוֹם”. צ“ל: ”וְהַשָּׁלוֹם“. הערת פב”י.  ↩


צאלח הוא לפי הקראן נביאים של ת'מוד שגרו  בצפון־מערב ערב.  ↩


הוד נביאם של עאד שלפי המסורת גרו בדרום ערב. עם
עאד אין לו כל יסוד בהסטוריה. המסורת המסלמית שמאחרי הקראן היא אגדה
גרידא.  ↩


שעיב נביא של מדין ולפי האגדה הוא יתרו חותן  משה.  ↩


ד'ו אלכפל אין לו כל יסוד וזכר מלבד בקראן כמו צאלח
והוד הנזכרים לפני כן. יש שמזהים אותו עם יהושע או אליהו, זכריה,
יחזקאל, ועוד.  ↩


לפי המסורת הוא חנוך שאנורה.  ↩


הוא יוחנן המטביל.  ↩


הוא אבי יוחנן המטביל.  ↩


נזכר בפרשה קה בקראן. פירושו המקובל הוא מחנות של  עופות. והרבו לזהותו במיני עוף שונים.  ↩


בקראן פרשה ג' פסוק מג מדובר על עוף שעשה ישו מחמר.  ואולם שעטלף הוא לא נזכר שם.  ↩


פרשה ב, פסוק סג וכל הפרשה נקראת על שם זה פרשת  הפרה.  ↩


פרשה ב פסוק רנו.  ↩


פרשה ב פסוק קנט האותות וכו' הם: השמים, הארץ,  הלילה, היום, האניה הגשם, החיות הרוח והעננים.  ↩


פרשה טז פסוק צב.  ↩


פרשה ע' פסוק לח.  ↩


במקור המודפס חסרים הגרשיים הסוגרים והנקודה בסוף  המשפט. הערת פב""י.  ↩


פרשה לט פסוק נד.  ↩


פרשה יב פסוק יח.  ↩


פרשה ב פסוק קז.  ↩


פרשה נא פסוק נו.  ↩


פרשה ב פסוק כה.  ↩


פרשה טז פסוק ק. “הרגום” לפי החוקרים המערבים יש
לתרגם במקום “הרגום” הארור ומלה כושית היוא. ואמירת פסוק זה היא לדעת
אחדים מעשה משובח ולא חובה.  ↩


פרשה צו פסוק א וכו'.  ↩


במקור המודפס: “הַקְּרֻאָן”. צ“ל: ”הַקֻּרְאָן“.  הערת פב”י.  ↩


במקור המודפס חסר גוף ההערה. הערת פב""י.  ↩


פרשה כז פסוק ל.  ↩


היא פרשה ט ונקראת גם בשם “פרשת התשובה”.  ↩


במקור המודפס חסרות מרכאות. הערת פב""י.  ↩


פרשה יז פסוק קי.  ↩


פרשה ב פסוק קנח.  ↩


פרשה צו.  ↩


פרשה עו.  ↩


פרשה ב פסוקים רעו־רעט. בקצור בדבר הרבית נזכר גם  במקומות אחרים בקראן.  ↩


פרשה קי פסוק א.  ↩


פרשה ה פסוק ד.  ↩


פרשה ה פסוק קטז.  ↩


פרשה ה פסוק קח.  ↩


פרשה ה פסוק פט.  ↩


בן־דורו של מחמד.  ↩


חכם מוסלימי חי 700 אסה""נ בבצרה.  ↩


פרשה ד' פסוק קכד.  ↩


במקור המודפס: “מֵעֶלָיךָ”. צ“ל: ”מֵעָלֶיךָ“. הערת  פב”י.  ↩


פרשה יא פסוק ה.  ↩


פרשה ב פסוק רפב.  ↩


פרשה ז פסוק קנד. כאן הוא משתמש בעין של אדם שבעים  אנשים להם מאה וארבעים עין.  ↩


פרשיות נד, נה, נו. פרשה נז נקראה בשם  “הירח”.  ↩


“או לכנפי מנוף”  ↩


במקור המודפס: “הַחִיצוֹנִיִיּים”. צ“ל:  ”הַחִיצוֹנִיִּים“. הערת פב”י.  ↩


פרשה יז פסוק לט ופרשה לא יפסוק יז.  ↩


במקור המודפס המלה “אָמְרָה” חוזרת פעמיים ברצף  (בסוף שורה ובתחילת השורה שאחריה). הערת פב""י.  ↩


שני כוכבים אלה הם בין המזל גדי ובין המזל  דלי.  ↩


עאאשה בת אבו־בכר אשתו האהובה של מחמד יתר על כל  נשיו.  ↩


פרשה ה פסוק צב.  ↩


פרשה ב פסוק רטז.  ↩


קרח קארון בקראן היה עשיר גם לפי הקראן, פרשה כח  פסוק עו, עשיר. כפי שמתאר גם בתלמוד.  ↩


במקור המודפס: “ אָמְרָה לוֹ”. לפי הענין צ“ל: ”  אָמַר לָהּ“. הערת פב”י.  ↩


במקור המודפס: “אָֹמְרָה”. צ“ל: ”אָמְרָה“.  הערת פב”י.  ↩


במקור המודפס: “כֶּשְׁאָמְרָה”. צ“ל: ”  כְּשֶׁאָמְרָה“. הערת פב”י.  ↩


קראן פרשה ע פסוק מ.  ↩


קראן פרשה י פסוק ה.  ↩


במקור המודפס: “הַמּוּשֵׁל”. צ“ל: ”הַמּוֹשֵׁל“.  הערת פב”י.  ↩


קראן פרשה לו פסוק מ.  ↩


קראן פרשה כב פסוק ס, פרשה לא פסוק כח, פרשה לה  פסוק יד, פרשה נז פסוק ו.  ↩


סדר האב' העברי ולא הערבי.  ↩


במקור המודפס: “וְּסַעְד”. צ“ל: ”וְסַעְד“. הערת  פב”י.  ↩


במקור המודפס: “הַשִּׂפְחָה”. צ“ל: ”הַשִּׁפְחָה“.  הערת פב”י.  ↩


במקור המודפס המלה “הַטּוֹב” חוזרת פעמיים ברצף  (בסוף שורה ובתחילת השורה שאחריה). הערת פב""י.  ↩


במקור המודפס: “וְּמַזָּלוֹ”. צ“ל: ”וּמַזָּלוֹ“.  הערת פב”י.  ↩


פרשה לא פסוק לד.  ↩


במקור המודפס: “אוֹתָךָ”. צ“ל: ”אוֹתָךְ“. הערת  פב”י.  ↩


היינו מהחדש החמשי ועד לחדש השביעי לשנה הקופטית.  והם מינואר עד מרץ.  ↩


במקור המודפס: “הוֹא”. צ“ל: ”הוּא“. הערת  פב”י.  ↩


החדש הרביעי לשנה הקופטית והוא דצמבר.  ↩


מן החדש השמיני, אפריל, עד החדש השנים עשר, והוא  אוגוסט.  ↩


הוא החדש השלישי לשנתם והוא נובמבר.  ↩


הוא החדש הששי לשנתם, והוא פברואר. [במקור המודפס : “פבראור”. צ“ל: ”פברואר“. הערת פב”י]  ↩


קראן פרשה סז פסוק ה.  ↩


קראן פרשה לו פסוק לז־לח.  ↩


זמן בערבית כמו בשירת ימי הבינים פרושו גורל  ומזל.  ↩


קראן פרשה כב פסוק ז, והכוונה לשעת הדין.  ↩


במקור המודפס: “ וִּמִמֶּנָּה”. צ“ל:  ”וּמִמֶּנָּה“. הערת פב”י.  ↩


שם פרשה כ פסוק נז.  ↩


שמעון, החליפו כאן מלכי צדק (אגרות אל העברים פרק
ד, בברית־החדשה) [במקור המודפס: “בבריית־החדשה”. צ“ל: ”בברית־החדשה“.
הערת פב”י.] שלא היה לו לא אם ולא אב [במקור המודפס: “לא אם ולא אם”.
צ“ל: ”לא אם ולא אב“. הערת פב”י.], על יסוד מלכי צדק שברך את אברהם
(ברא' פי""ד) שבלבלוהו בשמעון שברך את הילד ישו (לוקס פב, פסוק 25
וכו')  ↩


צאלח השליח לת'מוד, שלאות לנבואתו הוציא להם גמלה  מן הסלע, קראן  ↩


לפי נוסח אחד במסורת האסלאם כל ספור העקדה היה  בישמעאל.  ↩


קראן פרשה יב  ↩


כשברח מחמד ממכה למדינה, ליוה אותו אבו־כחב. מפחד
רודפים ונתחבאו במערה, ובא עוף ובנה [במקור המודפס: “דובנה”. צ“ל:
”ובנה“. הערת פב”י] קן על פתחה, לשא יחשבו הרודפים שהם באותה
מערה.  ↩


הוא עזרא הסופר.  ↩


קראן פרשה כז פסוק  ↩


במקור המודפס: “אָמַר לָהּ”. צ“ל: ”אָמְרָה לוֹ“.  הערת פב”י.  ↩


במקור המודפס: “עָלָוי”. צ“ל: ” עָלָיו“. הערת  פב”י.  ↩


הוא יונה בן אמתי שנשלח לנינוה.  ↩


במקור המודפס: “ עָלֳיהָ”. צ“ל: ”עָלֶיהָ“. הערת  פב”י.  ↩


קראן פרשה פא פסוק יח.  ↩


קראן פרשה כ פסוק יט.  ↩


תמונה היא מהעט הנמצא בתוך שפופרת של מענפת. לראשה
הדיו בתוך דיותא, בתוך הדיו יהא ספוגית עם ידו. פיות השפופרת והקופסית
נלכדים יחד בשעת סגירת כלי־הכתיבה.  ↩


קראן פרשה מא פסוק י.  ↩


קראן פרשה לו פסוק פב. ובתכן זה גם פסוקים אחרים  בקראן.  ↩


הארון אלררשיד הוא מכליפי בני־עבאס, צאצאי עבאס  דודו של מוחמד, אחי־אביו, עלי היה בן דודו של מחמד.  ↩



"
