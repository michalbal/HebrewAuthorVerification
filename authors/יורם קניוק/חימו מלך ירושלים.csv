,Title,Translator,Lang,Author,Text
0,חימו מלך ירושלים,,,יורם קניוק,"
לזכר דודי האהוב אלכסנדר ברוורמן ז""ל



 
פרק ראשון
הנסיעה אל ירושלים בחורף 1948 היתה בחזקת סכנה, אבל חמוטל
כמעט לא שמה לבה למתרחש סביבה. מפעם לפעם היו מכוניות השיירה עוצרות וחיילי
המשמר היו מתחלפים, ובמקום אחד לא ידוע לה ירו עליהם מקרוב מאוד; כדור נותב
חלף מעל למכונית בשריקה. היא ישבה במושב המרוחק מן החלון מנותקת מכל, עיניה
כמעט עצומות, מופנמות, וכל הנעשה במכונית ובחוץ היה לה כחלום רחוק. משהגיעו
לירושלים נטלה את חפציה המעטים ויצאה לעֵבר המנזר. היא לא שאלה איש איך
הולכים לשם, אך משום מה היתה הדרך רשומה רישום חפוז בלבה כאילו כבר היתה
שם.
בדרכה היו חושיה עֵרים לפּחד. גדרות הבתים, ששיחים לא
גזומים ודשאים לא מטופלים הציצו בעדן, חיזקו את הרושם המדכא. בכּל ראתה את
הפחד – בחודי הגדרות, ובפניהם של כמה עוברים ושבים בהולים לדרכם. רחובות
ירושלים היו כמעט ריקים. בניני־האבן הכבדים שמזה ומזה לרחוב נראו אטומים,
והכפילו את שאון הפחד. פגזים רעמו מכל עבר ונשמע ירי מקלעים. היא עברה
על־פני תור של נשים ליד עגלת־מַיִם, עומדות מכונסות אשה אל אחותה, רעודות
ומצפות. בעברה הביטו אליה בעינים שואלות. הן נזדעזעו כל־אימת שנשמע מַשק
הפגז ורעם התפוצצותו אי־שם בין הבתים. דומה היה שהן מזדעזעות כאשה אחת,
כגוש אחד של אימה כבושה ומבטים אילמים. הסוס הרתום לעגלה, שהיה לועס את
קשוֹ בניחותא, הרים לפתע את ראשו וצנף צניפה פראית, ואשה אחת ענתה לו
ביללה.
עתה עמדה בפתח המנזר והציצה בחצר הגדולה. שער־הברזל החלוד,
שאשנבּו חורק, נפתח בגניחה והיא השתאתה למראה העץ הענקי שענפיו העבוּתים
כיסו את השמים מעיניה. היא נכנסה בשער אל החצר הגדורה היטב, שעמד בה אויר
קריר וחמצמץ, ועיניה שוטטו על הקירות הגבוהים שמסביב ועל החלונות שכמו
הושלכו בערבוביה על קיר הבית שמנגד. הכל עזוב ומוזנח כמו במתכוון. צחנה
עלתה מפחי־האשפה הפעורים, מקום שהתרוצצו חתולי־רחוב עלובים למראה. אחד מהם
קרב אליה בצליעה, בלי מורא וברוח נמוכה – גאוַת גזעו נאלמה בו – רגלו
הפצועה מכונסת בפרוָה שצלעות משוּפּוֹת חרוצות בה, בטנו שדופה, עיניו
מושפלות ולפניו ארשת עמוּמה, כפני פרא שרוּמה. היא גחנה אליו וליטפה את
ראשו בפיזור־נפש. רגע נשאר צמוד לידה, גופו דבק לרגלה ומפיו נתמשכה יללה
חלושה. קולו ומבע עיניו נגעו ללבה והיא פישפשה בארנקה והושיטה לו את שאריות
הכריך שהגישו לה במכונית. הוא ריחרח בלחם, שאף את ניחוחו אל קרבו וזינק
לעֵבר ידה, גופו רועד ועיניו יוצאות מחוריהן. פתאום חָברו ובאו כעשרה
חתולים אחרים, מיללים ולוחמים זה בזה בפראות, והיא ניסוטה משם ביראה
סתומה.
השומר הזקן יצא וחייך אליה. טיפה של ביצה היתה דבוקה
לשפתו. מאַיִן לו ביצה בימים האלה? הוא מיצמץ בעיניו מחמת אור השמש העומדת
עתה במרום השמים. בזוהר העז היו הסלעים והאבנים שליד העץ הענקי בוהקים
ומסַנוורים כמַראוֹת. “תעלי למעלה!” אמר בקול צרוד במקצת. “אַת בטח האחות
החדשה?” הם עמדו ובחנו זה את זה בשתיקה מַטרידה. מדוע הקדים “תעלי למעלה”
ל“אַת בטח האחות החדשה”? אפילו לשמה לא שאל, ולא טרח כלל לבדוק מי היא, אלא
קבע מה שקבע בפסקנות ובחופש חורג מן הנימוס. “איש מגוחך,” אמרה לנפשה.
לשעבר היתה רואה דברים כגון אלה ברוּח בדוּחה, אבל עתה הקפידה משום־מה.
השומר ציפה עד בוש למענה, משך בכתפיו בעצב מופגן בקצת והתחיל מדדה לעבר
חדרו שבקומת־הקרקע. היא הסתכלה בהילוכו הנלעג והתפלאה שאין בלבה שום צער
עליו. מוזר, חשבה, ואני סברתי לתומי שזה כל מה שיש בי, לב עלוב וצועק מדי.
ברור היה לה שהשומר ציפה לתשובה כלשהי, אולם מפני “התנאים המיוחדים והמקום
החדש”, כפי שאמרה בלבה, ראתה איזה צורך להתאכזר אליו; היא הבינה, אם גם לא
מתוך סלחנות שלא היתה מטבעה, שבימי מלחמה אלה, בזמן שפחד שורר בכל, אותו
פחד מוחשי שהכירה את מראהו כל הדרך מן האוטובוס אל המנזר, הבריות חשדניים
הם, אבל אולי דוקא משום כך הם מבקשים, כאותו חתול רעב, להיאחז בכל מאודם
בנפש חיה ומנסים לקשור עמה מגע של כלום ולהיטמע בחברותא של רגע, כאילו היו
מוכנים לשנוא את אמותיהם כדי להתאהב בנהג האוטובוס.
היא עברה על־פני החצר ונכנסה בפתח מקומר נאה ואפור שכתובת
רומית קישטה את משקופו. המנזר היה בנוי אבן ירושלמית צהבהבה ובלתי־מסותתת.
המעלות הלולייניות היו עזובות וממוקמקות. השממון שנראה כי זה מקרוב בא היה
בעיניה זר לרוח המקום. היה משהו תפל ומעורר סלידה בהעפלה המסַחררת בתוך
כוּכי המנזר האפלים. דעתה חלשה למראה הצלבים הרבים שבזגוגיות החלונות, ולא
נוח היה לה למראה הכוּכים האפלים והמסתוריים. רק כשהגיעה אל מסדרון הקומה
השניה וראתה בעד הזגוגית חזיה ורודה, ודאי של אחת האחיות, תלויה על חבל בין
החלון והדלת, הוקל לה, והיא לעגה לעצמה על כסילותה. עכשיו טיפסה
בגרם־המעלות האחרון והגיעה אל דלת חבויה מעט. הדלת נפתחה אל הגג, ועל השלט
הישן שעליה היה כתוב באותיות לטיניות מוזהבות: “מנזר על שם הירונימוס הקדוש
– ירושלים”. על־יד השלט היתה מחוזקת בנַעַץ לבן פיסת קרטון צהבהבה שעליה
רשם מישהו באותיות ילדותיות: “בית חולים ארעי ג' ירושלים. מחלקה
ד־2”.
הירונימוס… בצלוֹ תחסה. מכאן ואילך יהיה הוא לה לפטרון.
היא לא ידעה מיהו, ומהו סוד קדושתו, אולם המנזר האפל הנושא את שמו, החלודה
הנושנה, הקירות העבים, הכוכים, הסודות שמעֵבר לדלתות החתומות, כל אלה העלו
על דעתה דמות של זקן מכוער וצמוּק, עירום וכפוּת בשלשלאות אל עמוד במדבר,
הצפרים מאכילות אותו והנשרים מנקרים את עיניו. תמונה שנדחקה ועלתה מנבכי
זכרונה. דומה היה עליה שקראה על אודותיו פעם או שמא על אחר, ונתחלפו לה
הקדושים.
הגג היה מלא כיפות־אבן לבנות בתוך מסגרות מרובעות של זפת שחורה. מעל לדלת הגג היתה מרפסת עשויה בדמות האות הלטינית H ומסביב לה מעקה דמוּי מגבעת אינקויזיטורים עשוי רמחי־ברזל חלודים
וצלבים בראשיהם. במרחק שני צעדים בלבד מן המרפסת עמד חדר גדול, מופרד משאר
חלקי הגג.
גגו של החדר היה עשוי בדמות אוהל בעל שולים, ועליו היה
קבוע מגדלון בנוי אבן מסותתת היטב ופתוח לכל עבר בחלונות סגלגלים, ובחללו
תלוי היה פעמון שגבהוֹ כקומת אדם. החדר הגדול כאולם נחלק לשלושה חלקים
לא־שוים שנמשכו זה למטה מזה כשלוש מדרגות ענקיות, ולכל מדרגה כזאת היתה
כיפה משלה. העומד בפתח ראה את החדר כאילו היה הולך ושוקע. החלונות בלטו
החוצה מתוך הקיר כסוכות תלויות באויר, וענפי העץ הגבוה שבחצר חדרוּ לתוכם.
סִפּי החלונות המשוקעים עמוק בקיר ובולטים החוצה שימשו כקיטונות צדדיים,
ובכל חלון אפשר היה להניח בלי קושי מיטה או מזרן. באחד מהם אף עמד שולחן,
ולידו ישבה האחות התורנית. הפצועים קל היו שוכבים בתוך החלונות או סמוך
להם, ואילו הפצועים קשה הונחו על הרצפות המוגבהות יותר. בני־המזל השוכבים
בחלונות יכלו לראות למטה את החצר ואת העץ, ואף לגעת בענפי־העץ שחדרו פנימה
כל־אימת שפתחה האחות התורנית את החלונות, לעתים היתה נחה צפור על אחד
הענפים ומציצה פנימה בסקרנות, אך שום תגובה לא באה מבפנים.
בהיכנסה פנימה מן הגג שטוף השמש אל החדר האפלולי קיבלה את
פניה דממה מעיקה. מישהו הפר את קשר השתיקה וקרא: “הֵי, חדשה הגיעה!” היא
עמדה נבוכה בפתח, ולאט־לאט התרגלו עיניה לאפלולית והיא ראתה צלליות כהות
מבצבצות לאורך הרצפה. מישהו הוסיף בצחוק: “גיברת אחות, אחותי כלה… אני
רוצה זריקה בת – –” וכולם געו בצחוק קולני וממושך. הצחוק, שבתחילה נבהלה
מפניו, פרק בדרך פלא את המתח שבנפשה וריפה את שריריה, והיא הבינה שבעצם
ציפתה לקבלת־פנים מעין זו. כך עמדה עד שהסתמנו פניהם של שוכני המזרנים,
והיא העבירה מבטה מאיש לאיש מתוך החלטה לנהוג בתבונה, לא להיכשל ולא למעוד,
עד שדוקא מפני המבט הזה, שקיבל את צחוקם כמובן מאליו, גוַע הצחוק ונשתתק.
היא חייכה בביישנות, ופסעה בטוחות, ובלכתה נשתלחו בה המבטים בדריכות גוברת.
היה משהו מן הנסיון באותה הליכה. היא חשה בדבר וניסתה לכוון את צעדיה באופן
שהילוכה יישאר חרוט בזכרון, וגם יהיה כמכריז שאין שום אפשרות שהיא תקשור
עמהם מגע קרוב מדי; באותו הילוך קצר כבר ראתה את ההפרדה בינה וביניהם,
הזרים לה לחלוטין; הם לא ירתיעו ולא יבהילו אותה. כיון שאינה אבר מן הגוף
הזה, ממילא תוכל להיות לו לסעד. אילמים אלמונים אלה ימצאו בה כוח נפרד
יעיל, חזק ובלתי־שביר. היא פסעה נכחה בצעדים מאוששים. המבטים היו חומקים
עתה מפני עיניה, וכשהגיעה אל קצהו הרחוק של החדר ירדה עליה שלוה.
בימים הראשונים לבואה היה עליה לעבור הרבה “פרוצדורות”
מיוחדות לכל אדם חדש. היא נתקבלה לשיחה אצל ד“ר משה אַבּאיוֹב, מנהל הבית,
רופא ממולח, נמוך־קומה ונוח לכעוס, איש עייף תמיד, שארובות עיניו השחורות
כמו עשויות בתבליט גבוה. לאחר שביקש ממנה לשבת (הוא אף לא הביט לעֵברה) קרא
את תעודת־המסע שלה, בדק בשקידה את ניירות ה”הגנה"" ותוך כך כמו איבד כל ענין
בה. הוא שוחח עמה מעט לצאת ידי חובה ורק בסוף השיחה נשא עיניו מעל לניירות
המגובבים על שולחנו, השהה עליה את מבטו, ושפמו רטט רגע קל. כמין אי־נוחות
התגנבה אל לבה, כאילו ראתה משהו שלא היתה צריכה לראות. הוא חזר והרכין
ראשו, הימהם משהו על האחריות ועל העבודה הקשה, על נערות מפונקות שקוראים
להן אחיות, על פצועים הדורשים ותובעים בפה כל היום, כאילו הוא חייב הם
משהו, על מושל־העיר חסר־הלב או חסר־הדעה או שניהם גם יחד, על הלוחמים
הזקוקים למנות־מזון נאותות יותר מפצועיו שכבר אינם מסוגלים להילחם, אבל…
אבל… ועוד אמר שכולם קושרים נגדו ועליו לחולל יום יום “ניסים וניפלוֹאֶס”
שהם למעלה מכוחו; ועליו לעסוק בקטנוֹת, והוא הדגיש את המלה “קטנות”, עד
ששוב היה לה לא נוח ועיניה התחילו משוטטות על־פני הקירות הנאים ועל שני
החלונות העגולים עטורי הצלבים. אחר־כך גירש בידו זבוב דמיוני באויר, נאנח
כשואף אל קרבו את צער העולם ופטר אותה כמעט בצעקה: “לכי אל הראשית, היא
מחכה לך, הראשית… את מי נותנים לי כאן… פלוֹרנס זמירי.” והוא פרץ בצחוק
קולני שהידהד באזניה גם לאחר שיצאה מן החדר הקטן וסרה אל קיטונה של
ה“ראשית”.
האחות הראשית היתה אשה כבת חמישים, סִברהּ טוב ורחימאי,
מין קדושה מעמק יזרעאל שנהגה בה כאילו היתה בתה. אלא דוקא משום כך הבינה
שיחס אמהי זה אינו מיועד לה בלבד אלא שוה לכל נפש, ולכן אינו אישי ויש בו
מן הבזבוז.
“זהו בית־חולים פרוביזורי,” אמרה הראשית במבטא רוסי.
“אנחנו לוקחים כל מנזר או בית־ספר, כל בית או חוּשה, והופכים אותם
לבתי־חולים. המצב אינו טוב, ילדתי, הוא נורא! הפצועים מתרבים מיום ליום –
רק אתמול הובאו לכאן עשרים ושמונה בחורים!” היא חייכה חיוך עייף שאבק של
עצבות מעוּשה נסוך עליו. “כמעט אין תרופות, ואת האוכל העלוב הזה צריך כמעט
לגנוב, פשוטו כמשמעו, ללכת ולגנוב, אַת מבינה? וממי לגנוב? מיהודים עלובים?
ומנת־המים היומית מצטמצמת מיום ליום, ואומרים,” הרימה את קולה, “שהערבים
יסגרו בקרוב את הדרך לגמרי.”
“כבר סגרו אותה,” אמרה.
“לא.” אמרה הראשית והנידה בראשה. שׂערה היה אסוף לאחור כדרך גיבורה מזדקנת במחזות רוסיים. “אַת פּה. עוּבדה!”
“זו היתה שיירה מיוחדת,” ניסתה לשַׁווֹת לביאתה מן היחוד והחד־פעמיות. “שיירה מיוחדת,” חזרה.
“כן,” הימהמה הראשית באי־אֵמון. “נכון… אגב, שמי חסיה.”
“חמוטל, חמוטל הוֹרוֹביץ.”
“מן ההוּרביצים במטולה?”
“לא.”
“הוֹ.” והיא נעצה בה מבט ארוך וּמַלאה. “כן, השיירות מתמעטות, עוד מעט, אומרים, תחדלנה בכלל.”
אחר־כך הסבירה לה את הליכות־הבית, מספר הפצועים, סידור
החדרים, התורנויות, וכדומה. “הסיבה שלמעלה על הגג, בחדר המכוּנה
‘חדר־הפעמונים’, ראית בודאי כל־כך הרבה פצועים,” השיבה על שאלה שלא נשאלה,
“היא שלמטה הכל תפוס,” כאן פרצה חסיה בצחוק מקוטע כאילו סבלה מקוצר־נשימה:
ק־חי ק־חי חי חי ק־ח… ולא הוסיפה לדבר.
חמוטל קמה והתנצלה, הודתה לה על דבריה המועילים, ויצאה מן
החדר. במסדרון פגשה את האחות התורנית וזו הוליכה אותה אל חדר לא גדול
שקירותיו לבנים ועירומים, ונתנה לה מזרן, והיא גררה ופרשׂה אותו על־יד
החלון. במחסן קיבלה צרור בגדי־לבן שהגיעו מבנין מפקדה בריטי לשעבר, שנכבש
בליל אמש. צלבים אדומים היו תפורים על כיס החלוק ועל השביס. מַדי האחות
הרחמניה הבריטית הלמו אותה להפליא, והיא החליטה משום־מה לענוד את השביט
אף־על־פי שהראשית הסבירה לה מפורשות, שתנאי המקום אינם מתירים שמירה יתירה
על כללי טקס ונקיון, וענידת השביס, שאי־אפשר לכבסו בשל המחסור במים,
מיותרת. חמוטל ענדה את השביס ומאוחר יותר תלו בדבר פירושים שונים ומשונים.
אולי היה בכך משום נסיון להיות נאמנה לעצמה בעולמה החדש, ומשום התיחדוּת עם
הסובב אותה ובתוכו – הרגשה שנכספה אליה מיום שנפל אהובה בגליל. בתוך כך עלה
בה אבק תרעומת על עצמה, כאילו היא עושה מה שהיא עושה מתוך שמץ הרפתקנות.
הראשית, שניסתה להניאה ממעשהָ בשל נימוקים מעשיים כל־כך, וביקשה להכניסה אל
סדרי המקום, חדלה לבסוף לדבר על לבה. והענין נשאר תמוּה ולא־מובן.



 
פרק שני
מכאן ואילך התרגלה חיש־מהר אל המקום ואל המלאכה. היא ניסתה
ככל האפשר להשתלב יפה בסדרי המקום ולקיים את כלליו, וביקשה בכל לבה להתמזג
ולהיטמע באורח־החיים החדש, לעשות את מלאכתה במסירות, ולא נתנה דעתה על
אי־הנוחות ועל הקשיים. היא למדה את הליכות הבית וחובותיו וצייווּייו,
וביקשה להבין הכל, ולא לחסר דבר ולעבוד ביעילוּת, וכפי שאמרה לא אחת בלבה,
להשתדל ככל האפשר שלא לבזבז זמן.
בתחילה חשה אי־נוחות למראה הפצועים ומפני ריח התרופות
והבשר המרקיב. אך לא עבר זמן רב עד שלא ניכר בה כלל שחדשה היא במקום;
הפצועים לא זו בלבד שנתרגלו אליה אלא אף חיבבוה. בהיותם חסרי־ישע ידעו
להעריך את רוחה הנכון. היא נהגה ביד תקיפה, הקפידה ודיקדקה עמהם שימלאו אחר
הכללים בלא להקשות קושיות, אף־על־פי שלה עצמה לא נראו כמה מן הכללים.
הפצועים התחילו לכבד אותה, ולא אחת אף חלקו לה שבחים בגלוי. היא הודתה להם
בנימוס ובנשיוּת רבה והביאה אותם ליד פליאה כפולה ומכופלת. הם לא הורגלו
בכגון זה. הם הרגישו בחוש שמאחורי נימוסיה הטובים טמון כוח־ההסתייגות של
טבע תקיף, ואף־על־פי־כן נעמה להם חביבות קרירה ומסויגת זו, והם מצאו בה
קורת־רוח רבה. היא היתה צעירה, שׂערה הקצר שחור ונאה, אבל מפני המלחמה, מות
אהובה בגליל, והעבודה החדשה, הקדימה להתבגר. לא אחת תמהה על אותו דוֹק של
בגרות, שכמו בא ממקור לא ידוע, והצעיף את לבה ועשאוֹ קשוח יותר, אף כי
רגיש.
היא החליפה תחבושות, האכילה את הפצועים והושיבה אותם על
הסיר. היא רחצה אותם במעט המים שהוקדשו לכך, הזריקה פניצילין כל שלוש שעות
וזריקות־הרגעה לפי הנדרש. יש שראתה צורך לחייך ולעודד את רוחם, בקרירות
ובתוקף, כמי שעושה את חובתו. שלא כדברי־הנחמה של רוב האחיות לא היו דבריה
מוגשים במנות ארוזות ומלוּוים מבטים רחמניים, אלא שקולים ומדודים היו,
ולפיכך נפלו על אזנים שומעות. הליכותיה המעשיות, הנקיות משמץ של רגשנות,
שלא ניכר בהן אבק נסיון להתראות כטובה ורחומה, נטעו אמון בדבריה המעטים,
כאילו אמרה אותם כמי שנוטל עליו אחריות מוסרית כבדה. לכן הצליחה לעורר קצת
תקוות, אף כי – והיא עמדה על כך חיש־מהר – לא דיברו הרבה בתקווֹת בין כתלי
המוסד. איש לא העֵז לדבר בקול רם על החלמה, וגם כמעט לא דוּבּר במוות, על
אף נוכחותו המוחשית כל־כך. איש לא דיבר על מה שיהיה לאחר שיֵצאוּ מכאן.
החוץ היה בעיניהם כדרך שהוא נראה לתינוקות ולזקנים. כל מה שהוא חוץ לראִיה
ושמיעה, כל מה שעולה בדמיון או נדלה מתוך הזכרון, היה סתום ולכן גם לא ממשי
ולא קיים.
עבודתה ללא לאוּת ושקידתה עוררו תמיהות וחשדנות. בעיני
שנַיִם־שלושה מן הפצועים, שנטו להגוּת ולמחשבה, היתה מסירותן של שאר האחיות
טבועה בסימן האמונה ברעיון העזרה ההדדית, בשעבוד לתפקיד – בקיצור, היה בה
משהו שבקדושה. במנהגה שלה היה חסר אותו יסוד שבקדושה והודאה בכוח עליון, או
לפחות בעקרון מקודש. היא היתה עצורה וקרה. עיניה לא התלחלחו. קולה לא רעד.
דומה היה שהיא מתפללת במנזר שאין בו אלוהים, שבעיני אסא אחד ההוגים האלה,
דמה לתחנת־רכבת שאין בה רכבות. ואף־על־פי־כן מהודרת היא ונאה. שעונים
מדויקים תלויים על קירותיה, וקוֹנדוּקטוֹרים לבושי־הדר מהלכים בה כאדונים.
“מפה של ארץ לא קיימת במסגרת־זהב,” היה אסא אומר. וכאילו היא מתפללת בלחן
נהדר, אך לשמים מחוקים ועוֹינים. לעתים הביעו תרעומת על כך, אך רק מן השפה
ולחוץ. בסתר לבם העריכוה על יעילותה ויָשרהֹּ. מדעת או שלא מדעת רצו
הפצועים להיות דומים לחפצים אלה שבחנות. והם כיבדו את מה שכינה אסא “מנהגה
הזַבּני”, וחביב היה עליהם דיבורה הסתום והקריר, ומשום כך, ורק משום כך
נמנעו מלגלות צורך ביד רחומה של אֵם ואחות: בסתר לבם ידעו שלעולם לא יזכו
לכך.
תרעומת האחיות על יחסה הקריר שככה כשנמצא לו הסבר כלשהו.
אסא גילה והפיץ את השמועה שאהובהּ של חמוטל נהרג בגליל. אהובה נשא על גופו
חומר־נפץ ופוצץ אותו על גופו ונהרג כפצצה חיה כדי להציל את חבריו. “ולכן
היא כזאת,” הסביר בקולו המתלהב. במעשיה, במסירותה היא כאילו מנסה להטביע את
העצבות שבלבה על מות ידידה.
הפירוש הזה היה פוגע ומעליב, ואסא ידע זאת. הם שמעו את
ההסבר בשתיקה של כאב. אסא כּיון בדבריו היישר אל מרכז חולשתם, וקלע אל
חוט־השׂערה. מישהו רחוק, גלילי, היה ראוי לה יותר מהם. היה בכך משהו חתום,
נורא, מעורר תקוות מסוימות אך מביך. הם, לכל הרוחות, לא מתו, הם יצאו מכלל
פעולה, אך לא נכנסו לתחום האגדה; הם סתם פצועים; הוא – מגש־הכסף.
לאחר זמן־מה דומה היה על חמוטל שמעולם לא חיתה מחוץ לבית
הזה. מסדרונותיו היו לשבילי חייה, ויושביו לנוף עולמה. היא נכנסה
למעגל־החיים החדש, לברכות בוקר טוב חטופות על כוס התה, להרגלים, ללוח־השעות
ולחלוקים הלבנים, ושכחה שהיו לפנים חיים אחרים. ההרגל והרציפות היו היסוד
לכל סדרי בית־החולים; היום והלילה חולקו היטב ובדייקנות. משמרות התורנות,
כמו על אניה בלב ים, היו מוגבלות לארבע שעות, וביניהן הפסקה של שמונה שעות.
וכך נתערבו בוקר וצהרים ולילה והיו למקשה אחת, שחלקיה דומים לכללותה,
וכללותה אינה אלא משך רצוף ומתמיד. לאחר זמן־מה הפך הוָי חדש זה בעיני כל
אדם שחי בו לבעל תוקף משלו. השעונים כמו עמדו מלכת, וספירה חדשה כמו הונהגה
בעולם. הבדיקות השיגרתיות, הארוחות במועדן המדויק עד כדי גיחוך (וכי מה כבר
הגישו לאכול? וכמה מהם יכלו לאכול בכוחות עצמם? למה איפוא אסור לאחר בהגשת
המזון ברבע דקה?) וזריקות הפניצילין כל שלוש שעות, כל אלה כמו באו להקהות
את העוקץ ולהרחיק ככל האפשר את שוכן הבית, חולה או בריא, מן הקצב השונה
והמשתנה שבחוץ. וכך אירע שבעבור זמן־מה שכחה מאַיִן באה ומהו המחר המאַיים
לבוא מבין התקוות, שהרי לרובצי המזרנים היה המחר חסר כל משמעות, סתום
ועלוב, כמוהו כחוסר־התקוה עצמו. וכך לא נותרו אלא אותן ארבע שעות של תורנות
א' ותורנות ב' וכו', והכל נמשך והתמשך בעיניה, ונמס לרציפות ארוכה ומַשמימה
בלי ראשית ובלי אחרית, שאת חוקותיה קבעה יד מסתורית אך נבונה. ובתום היום
הארוך חשה עצמה חמוטל כאבר מועיל וחשוב. דומה היתה בעיניה, כפי שהודתה בינה
לבינה בחיוך מריר, מתוך קבלת הדין, לפרח זה – פעמוני יורה, או סביון צהבהב,
ואפילו כלנית עלובה – הפורח במרדנות גאותנית, את יודע את מקומו על ערימת
הזבל.
ואכן סברו האחיות שהיא גאַותנית, קרירה ולא חברוּתית. אבל
משנודע להן ענין ה“טרגדיה” שלה, שאהובה נהרג בגליל ממש לפני שעמדו להינשא
(זה היה תוספת קצת כחל ושׂרק לאמת הפרוזאית, כשם שלא היה בטחון שאמנם הוא
עצמו פוצץ את המטען שעל גופו, או שמא התפוצץ מטעם אחר כלשהו), נטו לחבבה
ולעטות מַעטה של רומנטיות לדמותה, ומה גם שממילא היא תמוהה, והליכותיה
ומעשיה תמוהים. כיון שכך, מן הסתם היא טובה יותר. אבל היא עצמה כמו חיתה
בצדי ההתרחשויות החברתיות, ולא שׂמה לבה לכל המדובר בה. ואותו פרח שבראש
שביסה, אותו צלב אדום, היה ענין לתרעומת ולרגשי־כבוד כאחד.



עומדת היתה על הגג ליד אחת הכיפות המזופתות ומחכה לרופא
שאמוּר היה להגיע בכל רגע עם בקבוק הפניצילין. אור השמש נפל על הגגות
שמסביב, שכמו נגעו זה בזה, וגם על אחד הגגות המוזהבים שמעֵבר לחומת־העיר
העתיקה, גג מעוטר עצי־ברוש ענקיים כמעשה־ידי אמן גדול. בעמדה משתאה למראה
הגג הקסום פילחה את האויר שריקה עזה ופגז התפוצץ לא הרחק מן המנזר. ענן אבק
עלה וכיסה את המראה והבית רעד רגע וחזר ונרגע.
“מראה נהדר!” שמעה קול עמוק של אשה מאחוריה. היא נחרדה
והפכה פניה וראתה נזירה גוצה ובעלת־גוף עומדת סמוך לה ומחייכת. “את צוחקת
יפה,” אמרה חמוטל בנימוס לאחר שנרגעה. היא לא ידעה מה לומר.
“לא, תודה לך!” אמרה הנזירה שלא לענין ונראתה מופתעת. הן
שתקו שעה קלה והנזירה פתחה שוב, והפעם בפנים זועפות: “אינני מבינה, לעזאזל,
את כל זה,” אמרה והורתה בידה לעבר ההרים שבאופק כאילו שם יושב איזה נאשם
טמיר ונעלם שיש לתלות בו את אי־הסדרים שמסביב. “אני נבוכה… המלחמה
המטונפת הזו הפרה את השקט המחורבן שלי… אינעל דינהום… כל היום טאח טאח
אחד על השני כמו תינוקות…”
חמוטל נדהמה לשמע הלשון הגַפתנית בפי נזירה, וגם התפלאה על
העברית השגורה בפיה. “שמי קלארה,” אמרה הנזירה כקוראת את מחשבותיה, “‘קלארה
הרשעה’, קוראים לי. מתוך טוב־לב אני משערת, ואם תישרי את קמטי הפליאה שעל
פניך אסביר לך הכל. הגעתי לארץ־הקודש לפני שלושים וחמש שנים בפברואר קר,
קודר ומטונף אחד…” שוב פרצה בצחוק עליז שגוַע אט־אט מנגד לפרפוריה
האחרונים של השקיעה מעבר להרים. “למדתי עברית, ערבית וארמנית,” הוסיפה לאחר
ששתקה שעה ארוכה כמניחה לשקיעת־הזהב להפוך לזריחת־אודם על־פני העננים
המשחירים במערב. “אבל לקלל אני יודעת בעשר שפות… הייתי מנהלת מוסד לילדים
בעיר העתיקה, וכדי להצליח בניהול מוסד כזה חייב אדם לדעת לקלל בעשרים
שפות… איזו עיר מטורפת, אוכלת יושביה, שבויה בקסם עבָרהּ ומלוכלכת עד
זוָעה… אבל מה, זה הבית, לא?.. לא?”
“לא מה?” חמוטל הציצה בה בענין גובר והולך.
“לא כלום.”
“את עובדת כאן, אצלנו?”
“כן,” אמרה, “אין לכם ברירה. אני עצם שהיה עליכם לבלוע.
תחילה באתי הנה כדי לפקח על הרכוש.” ושוב פרצה בצחוקה המתרונן המיוחד.
“הרכוש הנטוש… הרכוש שלנו, הרכוש שאתם, בעווֹנותינו הרבים, לקחתם
בהשאַלה…” היא הטעימה את המלה “השאָלה” וחמוטל חייכה על־כרחה. “ראיתי את
הפצועים שלכם, והם בני־אדם, ונשארתי. מלבד כל השאר, אני אחות מקצועית.
האחיות שלכם, חוץ ממך, ילדתי, אינן שווֹת רקיקה אחת של סריס
סודאני.”
“תודה”, אמרה חמוטל, ושוב לא ידעה מה לומר. דמותה הגוצה
והמסורבלת של הנזירה, פניה החיוורות והעדינות, אף כי שמנות, ושמלתה הלבנה
העוטה אותה כולה כמין שק לא התישבו עם קולה המחוספס ודבריה הבוטים.
הרופא הצעיר הגיח מתוך מסגרת הדלת הכחולה והגיש לחמוטל את
הנסיוּב. לקחה את הבקבוק, וחככה בדעתה רגע ונפרדה מן הנזירה לשלום. לפני
שנכנסה בפתח ראתה מזוית עינה כיצד מַרצינות פניה החייכניות של הנזירה ומבטה
האילם והכבוש נטוע פצוע כלשהו באותו צלב מבהיק שעל השביס שלה. היא שלחה ידה
אל ראשה והטיבה את השביס שנסב משום־מה והיתה מונח פניו אל ערפה, ותוך כדי
כך חשה שהנה מתערב מישהו בענין לא לו.
הרופא הצעיר פסע אחריה. “קלארה זו,” אמר, “שד משחת… רק
אלוהים יודע מנַיִן לוקחים מרץ כזה; היא מסוגלת לעבוד עשרים שעות ללא הפסק,
לישון שעתיִם ועוד לחייך; לצחוק כמו עדת פרחחים. כל היום מקללת ומצטלבת,
מקללת ומצטלבת, צועקת, מזיעה… יש בה משהו. אגב שמי דוקטור נוֹימַן, נחום נוֹימַן.”
“היא נשלחה לכאן כדי לפקח על הרכוש?”
“כך אומרים,” הוא נפגע קצת שהתעלמה מהתוַדעותו אליה.
“אבל איש אינו מתכוון ברצינות להחזיר להם את הרכוש הזה.”
“הו,” אמרה חמוטל. “אם כך, מדוע אין מגלים לה את הסוד הלא־כמוס הזה? האין בזה שמץ של חזירות?”
“אינני יודע,” אמר הד""ר נוימן. “זוהי אֶתיקה של
ימי־מלחמה.” כמעט אמר אָפיקה, אך עצר בלשונו. “אל תשכחי שכל מַעיינם לנַצר
אותנו, לכך הם כאן, איננו חייבים להם כלום, הם היו ונשארו אויבינו. זוהי
מלחמה עד חרמה – אַלפּיִם שנות־מלחמה הבאות לידי הכרעה.”
חמוטל הביטה בו בענין. “הלשכה הראשית של המסדר ששלח אותה
אלינו,” המשיך, “נמצאת בבנין השוכן שם, בעיר העתיקה. מעל גגו יורים עלינו,
מפגיזים, אולם קיימת כאן כמין תמימות, אחיזת־עינים, שקר מוסכם שנשאר,
לצערנו, בלבן של הנזירות בלבד, וגם לא של כולן.” הוא חייך עתה, וחיוכו נראה
לחמוטל חולני ולא נאה. “רכוש נטוש… כאן נקים משהו שלנו,” אמר בהתלהבות
שעוררה בה דאגה. “אף כי, אם לשפוט לפי מספר הפצועים המגיעים לכאן, לא יישאר
הרבה בידינו…”
“הוקפנו כהוגן,” אמרה כמנסה, אולי מתוך עייפות, להידבר עמו בשפתו.
“הם יישברו, אַל דאגה, עלמתי, הם יברחו כמו כלבים עלובים,” אמר באומץ־לב שהיה מגוחך מלהיות מצחיק.
“אינני דואגת,” אמרה וחייכה לבסוף, וחיוכה הסב לו הנאה
רבה. בעיניו הממוּשקפות ראתה המנונים ועמידת דום ודגלים מרשרשים. כמעט
ביקשה לבכות מתוך רגשנות, ונקוֹטה בעצמה.
הוא בחן את פניה בשקט ובעיון, ומתוך כיבוש התרגשותו.
לאחר שתיקה קלה אמר: “אַת החדשה.”
“כן,” אמרה חמוטל.
“מדברים בך.”
“בי?” היא חייכה. “מה לפסיק כמוני ולעולמכם הגדול?”
“מדברים,” חזר ואמר, “נכבדות מדברים.”
“נכבדות? וכי כלה אני?”
“לא… מדברים בך, עליך… נכבדות.”
“על מה, למשל?”
“האם נכון,” הרים קצת את קולו, ”שבעלך נהרג בגליל?""
חיוכה קפא על פניה, והיא בחנה אותו במבטה רגע ארוך. עיניה
הביטו בו בזעם. “אתה יודע משהו, ד”ר נוֹימן,"" אמרה לאחר שהיתה השתיקה לקשה
מדי, “אתה יודע משהו, יש שאלות שכדאי לשקול אותן במידה של טאקט, אתה מבין
למה אני מתכוונת?” עכשיו כמעט נסערה רוחה והיא קצבה את מליה בקפידה. פניו
שניבטו אליה בלי שום הבעה רק הכפילו את עלבונה. “אני משערת,” אמרה,
“שהנימוס אינו הדבר החשוב ביותר שלומדים בימי־מלחמה, כמוהו כאמירת האמת
לנזירות המטפלות במסירות־נפש בפצועים לא להן.”
הוא לא ענה. פתאום שלף ידו מכיסו והושיט אותה אליה. והוא
היה ככלבלב מתחנחן, פניו לבשו ארשת של תינוק, ובקול מתרפס ומעוּשׂה קמעה,
כילד המבקש סוכריות, אמר: “נהיה ידידים, טוב?” ואַת תסלחי לי על דברי.
לצערי אינני יודע לדבר בצורה נאותה. אני אומר כל מה שעולה על לבי.""
“מדוע, לכל הרוחות, זה בכלל איכפת לך?”
“זה איכפת לכולם,” אמר בקול שקט.
“וכולם ביקשו עתה זה את ידידותי?”
“לא, רק אני.”
“והדבר איכפת לך בגלל כולם?”
“מדברים על זה, כל הזמן.”
“סיבה סבירה,” אמרה לאחר שעיינה בדבר. “חבל שאין לכם ענין אחר לענות בו…”
“אַת רואה?” קרא ובטחונו חזר אליו.
“אם כן,” אמרה לאחר שראתה בסלידה את פניו הנפתחות אליה, “הידידות בינינו, ביני ובינך, אינה אפשרית, לצערי, שלום!” והלכה.



 
פרק שלישי
בהיכנסה פנימה חשה כאילו נסגרה מאחוריה דלת כבדה ואטומה,
כאילו נותקה ניתוק חרוץ שיש בו מן הגזירה ומן הבחירה גם יחד. מירכּתי החדר
עלה הרחש הידוע לה היטב: מישהו כבר מפשיל את שולי מכנסיו ומתקין עצמו
לזריקה, ומישהו מזדקף ומצפה לתרופה. ואחר מביט בציפיה.
אסא, בתוקף מעמדו כאינטליגנט והמלומד שבכולם, היה המתווך
בין “המעמד הגבוה” – כלומר, הרופאים והאחיות וההנהלה – לבין חבריו הפצועים,
שהיו מכוּנים בפיהם שלהם – ולא בלי הסכמת הרופאים – “הקאליקֶרים”. משנכנסה
חמוטל פתח אסא איפוא ומסר דוּח שוטף על המאורעות שאירעו מזמן שיצאה מן החדר
לפני כמה שעות. “לנחוּם גדעו רגל,” מסר בקול יבש ועניני, “ואת הגונח ההוא,
מה שמו, אַת יודעת, הוציאו הלילה. ועתה לשם השלמת המעגל,” ואסא חייך את
חיוכו הנלבב ששמרוֹ במתכוון לשם כך, “הביאו לנו את הדבר הזה.” והוא הורה
בידו על מזרן בקצה החדר, מופרש מעט משאר המזרנים, וכולם נפנו והביטו לשם
בעינים עֵרניות ושובבות. חמוטל הזדקפה ממקומה ליד אחד הפצועים, שׂמה את
המַדחום שהוציאה מפיו בכוס מי־חמצן, והניחה לאסא לדדות לפניה על רגלו
הפצועה, תחילה נפל מבטה על פתק קטן מודבק לשרפרף שעל־יד המזרן, ועליו כתוב
בעפרון: “חימוֹ פרח. 1929, מאי 2. זריקות־ארגעה כל כמה שייראה לנחוץ, ללא
הגבלה”. ובאותיות קטנות הוסיף איזה ליצן: “העתיד כבר מאחוריו, לכן לא
איכפת”.
היא עדיין לא ראתה את השוכן כבוד על המזרן. מתוך איזה
חוש־זהירות ביקשה להשהות את בדיקתה. על־פי השקט שהשתרר באולם ידעה שהפצועים
כולם שומרים את תנועותיה, והיא חזרה וקראה בפתק שוב ושוב וניסתה לשער בנפשה
מה דמות תהיה לאותו חימוֹ פרח. היה ברור לה שמנסים להתעלל בה, אך גם בנסיון
זה היתה נכונה לעמוד. לאחר שעה קלה קרבה והפשילה לאט־לאט את הסדין.
רק זמן רב לאחר־כך, אולי חדשים לאחר אותו היום, העֵזה
להעלות בזכרונה את המראה הראשון ההוא. המראה שנתגלה לעיניה כשהפשילה את
הסדין, לאחר־מכן כמו נותק לחלוטין מיֵשוּתה, ונשאר ערטילאי אי־שם בינה לבין
אותו גוף… ורק כעבור חדשים, משחזר אותו מעמד ועלה לנגד עיניה, זכרה שכל
אותה שעה היתה סופרת את הגפּיִם; היתה מונה את האברים החסרים כיהודי הסופר
על דרך ההיפוך: לא אחד, לא שנַיִם, לא שלושה; רגל־ימין איננה, רגל־שמאל
איננה יד אחת איננה עד המרפק, יד אחת איננה עד פרק־היד; והבטן רטושה; דמות
כמו בציור של משוגע; אברים גלויים מעוכים; והגוף מכוסה תחבושות; ורסיסים
כחולים, קצתם בתוך העור וקצתם גלויים; ופצעים פעורים אדומים; וצחנת בשר
נרקב. ואין לדעת האם גבוה היה האיש או נמוך, רחב או צר־כתפיִם. צוארו היה
מעוקם. כן, שתי העינים גם הן אינן. עיור היה בשתי עיניו. שתי שקיות ריקות
ומקומטות. רק מעט מלחָייו נתגלה מתחת לתחבושות, והן היו עטורות זיפים.
שׂערוֹ היה חרוך וקצר. ככל שהסתכלה בו כן הכתה בה התמיהה במין הולם
מתַקְתֵק שאינו פוסק: אלוהים, מה מחזיק את הרסיסים הללו יחד? מה מחזיק גוף
קטוע זה בחיים? כי אכן הדבר המוזר ביותר שבמראה שנגלה לעיניה היה שהאיש
נושם,שהאיש חי. יש לו שֵׁם, ועליה מוטל לעזור לו. מישהו כתב כך על הפתק,
מישהו הורה לה לעשות זאת, והסתלק. היא חשה בעצמה מרומה, האם קיבלה אותו
במתנה מאותו ליצן?
המראה מסביב היה מביש. חדר עלוב, מצחין, עינים סקרניות
נעוצות בה, אסא המדדה ומדבר בלי הרף בעצבנות ובקדחנות. אולם היא, שלפני רגע
מנתה את אוסף האברים הללו כקברן, כמו שכחה את דבר קיומו של הגוף הקטוע
ונשבתה כולה אחר מראה הפה הפעור. הכל נעלם, ולא נותר אלא הפה בלבד; הפה,
כמין ישוּת בדלה לעצמה, שגופו של חימו פרח היה לו רק רקע. והפה היה יפה. עד
יומה האחרון לא תבוֹש להסמיק בשעה שתהרהר ביפי הפה הזה. מחזה־הזוָעה שהעמיד
הגוף היה הולך ומשתכח מלבה, והפה היה הולך ונהיה לכליל־השלמוּת. מעולם לא
זכתה לראות פה כזה. הנה מגיש לה הגורל את מתנתו הנאה ביותר, את היופי העמוק
והנאצל ביותר; את השלמות שעל סף הזוָעה. פה נוטף נשיקות! אמרה לנפשה ברוֹך,
ותהתה קצת על עצמה. פה שנועד להיות מלך, פה עשוי רסיסי מלאכים… יופי
זוֹהֵר בתוך הזוָעה שמסביב כפרח בודד על קיר ענקי. פה ענוג, נשי קצת, אך
קויו ברורים ומשורטטים מעשה־אמן. שעה קלה לא יכלה לגרוע עיניה מן הפה. והיא
חשה מגע טהור כל־כך, כאילו נתפשטה את גשמיותה ודוקא משום כך היתה עירומה
כנערה ההולכת למשכב ראשון. התחושה הלא־ממשית שנהרה מעם היופי הממשי הזה
דמתה בעיניה להוד, שהוא היפוכו של היופי, ההוד שאדם מוצא בשולי הדברים
הקיימים. אותו פס חולף על תוַאי נוף נפלא, אותו מעבר רופף שבין לא־כלום
ללא־כלום, בין היופי הסנטימנטלי הזול ליופי הנאצל, אותה עֶרגה נהדרת האופפת
את השמש לפני שהיא גולשת אל הים, זריחה בקויה הראשונים, או קוֹנטוּר של אשה
ברישום עתיק.
מבין הפצועים התחיל עולה בינתיִם רחש מהומתני של קוצר־רוח
ואכזבה. היא התאוששה בן־רגע, התקינה את מזרנו של חימו, משכה והוציאה
בזהירות את הכר מתחת לראשו, היטיבה אותו בטפיחות קלות והחזירה אותו למקומו.
אותה שעה היתה תומכת בידה את ראשו ומביטה היישר לתוך פניו הסוּמוֹת וראתה
שפיו מתהדק ומתכווץ ונדמה לה שהוא מבקש לומר משהו. היא לחשה: “שמי חמוטל,
אני האחות התורנית.” אך הוא לא ענה והיא חזרה שוב כמתחננת: “שמי חמוטל, אני
האחות התורנית.”
“אחות חמוטל, חבל על הריאות, הוא לא יענה לך,” אמר פראנג’י מאחוריה.
“מדוע?” היא הפכה פניה וסרה אל מיטתו של פראנג’י מתוך
הרגשת־אשם עמומה, שחה אליו במבוכה קלה והחלה לטפל מוּכנית ברגלו החבושה
בגבס. פראנג’י חייך, עינו האחת פרצה במחול צחוק (השניה סומאה ברסיס והיתה
מכוסה ברטיה שחורה) והיא הביטה בו מבוהלת מעט. “אַת מקלקלת לי את החתיכות
על הגבס,” אמר והצטחק בעליזות. ""עד שאסא מצייר לי אותן –´והוא הורה בידו על
ציורי הנערות הערומות על רגלו.
“מדוע לא ידבר?” קולה היה קר, אך ניכר שהיא חרדה לשמוע.
“הוא לא מדבר.” פראנג’י הניח את ידו על פיו ושהה רגע אורך
ומַלאֶה. “אני מכיר אותו. אני מכיר אותו, את זה, הרבה שנים. הוא לא יגיד
מלה אחת הוא, פעם הוא היה מלך ירושלים, חימו מלך ירושלים… אַת שומעת!
מלך… הבחורות היו מתעלפות עליו בערימות, הפה שלו, קראו לו הפה הקדוש…
היה הולך ברחוב סתם ככה וכולם היו עושים צווּצווּ…” ופראנג’י מיצמץ
בשפתיו בקול ופרץ בצחוק. מיד נשתתק ומבטו נהיה קשה וחסר־חביבות. “עכשיו
תראי, אחות חמוטל, תראי, בעצמך תראי… כמו איזה פגר!” פראנג’י, שעינו
השתומה וחיוכו התמים הפחידו אותה לא מעט בימים הראשונים, חייך עתה. מראהו,
ובעיקר חיוכו, נטעו בה סלידה, או שמא הערצה לכוח נאלח באשר הוא קיים. הוא
היה גבר אלמתן, גבוה ובעל־גוף, מוצק ושרירי, ודיבורו מתון ומתנגן. כל סברוֹ
היה כשל כלב ענקי אך בעל מזג נוח. אולם מפעם לפעם היה עולה בזוית עינו
הבריאה ניצוץ מתגרה ומאיים, ופתאום היה אדום וסוער ופראי כאילו רוקן
בבת־אחת בקבוק של משקה חריף. אז היה סברוֹ נעשה פרימיטיבי ואימתני, קולו
היה מתחדד פתאום, החמימות החייכנית היתה נעלמת ובמקומה באה הבעה המונית,
נחותה וסרת־חן.
פראנג’י קם ממקומו. הוא השהה מבטו על חמוטל וניסה לבחון את
רושם דבריו עליה, משך בכתפיו וגרר עצמו אל מזרנו של חימוֹ. “הֵי, מלך!” צעק
לתוך אזנו של חימוֹ פרח בפראות, ועל פניו עלתה שוב אותה חייכנות מבעיתה.
“זה אני, אחיך, פראנג’י!”
חמוטל נחפזה לשם, אך בדרכה מעדה ונפלה. עלבונה היה צורב.
חיוכים צלבו את דרכה. “הי, חימו!” פראנג’י נשא אליה את פניו וראה אותה שחה
עליו, ובלא לגרוע מבטו החייכני מפניה שמט במשיכה חזקה את הכר מתחת לראשו של
חימו, והראש נפל על המזרן בקול טפיחה ונזדעזע. “אה!” קרא פראנג’י בעליצות
והעביר מבטו על כל הפצועים הכובשים צחוק מבויש בשמיכותיהם. חמוטל התאוששה
עתה מנפילתה ותפסה בידו ומשכה אותו בכוח, מיהרה והרימה את ראשו של חימוֹ
וחיכתה עד שיחזיר אסא, שלא הצטרף לצחוק הכללי, את הכר אל מתחת לראשו של
חימו. פראנג’י לא גילה שום חרטה על מעשהו, והתישב עתה בנוחות על אחד
המזרנים, סמוך לחימו, ופרץ בצחוק: “הו, גיבור, מלך הגיבורים!.. אבּוּ
ג’ילדה.” הצחוקים גוועו. הפצועים עצרו נשימתם וחיכו למוצאי פיו של פראנג’י.
אך בו ברגע נשמע מתוך השקט, כמו מעולם אחר, קולו של חימו, קול חלוש ולאה
וצרוד. הוא הפנה פניו אל חמוטל כאילו ניסה למצוא את מקומה ולחש: רֵה בִּי,
רה בּי, רה בּי, רה בי…
בתחילה לא הבינה את פשר המלים, אך משהבינה אחזתה אימה.
פראנג’י צחק שוב. “אַת רואה הוא רוצה למות! זה הכל, אז למה
לא נותנים לו? אָה? רחמנים? אלה רחמנים אלה? את יודעת,” הוא השפיל קולו
והניח ידו על פיו של חימו להשתיקו, וחימו נענה לו וחדל. חמוטל הסתכלה במין
יראת־כבוד. “את יודעת,” הוא חייך שוב, “פעם היינו שנינו הולכים ברחוב אני
וחימו עברה חתיכה אחת ואני רציתי ללכת אתה. אז היא אמרה: חימו, בוא אתי,
חימו. אָה? את לא תופסת, אבל זה העונש מאלוהים, מבינה? חימו מלך
ירושלים…” ופראנג’י זחל אל מזרנו והתישב עליו והליט פניו בידיו ונאלם.
אולי נזכר שגם הוא, בעל־גוף ובעל־זרוע שכמותו, שוב אינו מה שהיה. הוא נתפס
להלך־רוח קודר. לא, הוא לא ילך עוד עם חימוֹ, לא יקרוץ אל בחורות, כי אין
לו במה לקרוץ. התגלית היתה פשוטה מכדי שיבין פראנג’י כמה אומלל הוא באמת.
אולם עדיין היתה בו מידה של גאוה, אותה לא אבה לתת למרמס. אני כן אלך!
איכשהו! בעין אחת, ברגל צולעת, אבל אלך… וחימו, חימו היפה אינו יפה עוד,
אפילו עין אחת ורגל צולעת אין לו, הוא ישכב פה בחדר הסגור, חימו היפה, בין
חלונות אטומים, עיוור, מַסכין, לא יאכל, לא יקום, לא ימשש… עתה שלח מבט
אל חימו ולא שלח לעֶברו את ידיו המגושמות והחופזניות, שמעולם לא היתה לו
שליטה עליהן. הוא הביט אל חברו וריחם עליו. חמוטל הבינה את פשר המבט ובירכה
אותו בלבה.
אחר־כך חזרה לעיסוקיה. הזריקה זריקות, רוקנה סירים, משחה
מרקחות, היטיבה את היצועים והגישה לפצועים את הארוחות. הפצועים היו משוחחים
עמה ולאט־לאט הלכה ונרגעה בתוכה דמותו הטרופה של חימו פרח. פראנג’י עדיין
ישב על מזרנו, ועתה שׁח אסא על ידו, כמנסה להצטנע מפני מבטה החקרני של
חמוטל, והיה מצייר על רגלו של פראנג’י, החבושה בגבס. פראנג’י נתן הוראות:
שתי נשים קיפחות ששדיהן שופעים רומסות ברגליהן גבר עירום. אסא סיפר לחמוטל
כמתנצל שענין הציור הוא חוב שהוא חב לפראנג’י. והוא נקוט בעצמו. פראנג’י
צחק: “צייר, עבד!”
“טוב, טוב…” פראנג’י הציל פעם את חייו, סיפר אסא. שניהם
ישבו בתוך משוריין, ובדרך לירושלים ליד קוֹלוֹניה, ירו עליהם. אסא עמד
להוציא את קנה רובהו בעד האשנב הקטן, והנה גחן עליו פראנג’י בכל כובד משקלו
והפילו וסוכך עליו בגופו; כדור חדר בעד האשנב השתולל בתוך המכונית וסרט את
זרועו של פראנג’י. ומאז, אמר בעצב, הוא חב לו משהו. הם עשו הסכם, פרי
דמיונו של פראנג’י: אסא הוכרז לעבד. עד תום המצור על ירושלים חייב הוא לשרת
את פראנג’י; ובינתים נפצעו שניהם ונקלעו לבית־חולים אחד, ועתה עליו לצייר
על רגליו המגובסות כל מה שיבקש. הוא נתן לו את הבטחתו ואינו יכול להפר
אותה. פראנג’י הביט בהנאה בציור ההולך והמתהווה על רגלו. ותגובתו היתה כמעט
תרבותית, כמין התפעמוּת לנוכח היפה והנשגב. חמוטל חייכה בלבה. מפעם לפעם
היה רוקק לתוך קערית סמוכה למזרנו והרוק היה חולף מעל לראשו השחוח של אסא.
אולם הוא לא הוציא הגה מפיו ועשה את מלאכתו בשקט ובנאמנות. היא הירהרה במלה
“עבד” וראתה את הבעת הטמטום החושני שעל פני פראנג’י. מיד נזכרה בפיו של
חימוֹ ושוב נפנתה והביטה אל הפה המושלם, הַשָׁלֵו, הטהור.



כשיצאה אל הגג היו כמה מן הפצועים מפזמים בעליצות ובלהט
זמר: “כשנמות יקברו אותנו בהרי בּאבּ אל ואד, שם ישנם ערבים היורים כדורים,
כדורים חודרי שריון”, למנגינת השיר הצרפתי “שֶׁוַליֶה דֶה לַה טאבּל
רוֹנדֶה”. היא עמדה על הגג ומחתה זיעה קרה מעל מצחה הלוהט. היא יִחלה לראות
את קלארה, ולא התפלאה כשגילתה אותה מכוּוצת על אחת הכיפות. כשקרבה אליה
הבחינה שפניה השובבות עגומות. היא התישבה לידה ושתיהן שתקו שעה ארוכה עד
שפגה עצבותן. וכמין שמחה אחזה אותן. הנזירה הביטה בפניה של ידידתה הצעירה
והתחילה ללטף את שערה ביד קלה, נוגעת ולא נוגעת, שהשפעתה כמסרק מַגנטי,
מתוך אותה עֶרגה מוּפנמת שחמוטל אהבה כל־כך. אחר־כך תפסה בידה של חמוטל,
משכה אותה מעל לראשה וחייכה אליה והסבה פניה אל החשכה. אי־שם מעֵבר למבנים
המקיפים את החצר החתומה הידהדו יריות, ולעתים קרובות נשמעו התפוצצויות של
פגזים. רעמי תותחים ומרגמות טרפו את הלילה.
“יורים, יורים, יורים,” אמרה חמוטל בכעס כמעט ילדותי.
קלארה חייכה: “אבל כאן אַת בטוחה.”
“כן? מדוע? אולי בגלל הקדוש שלך?” זכרון עיניו של חימו ומלמוליו חזר ובילבל את דעתה. בקולה נשמע לעג.
“יש משהו בדבריך, ילדתי,” הפטירה קלארה, והביטה בה בכובד־ראש, אך לא הצניעה ניצוץ של חיוך ערמומי בזוית עינה.
“אם כך, הרי מרוּמים אנו כפל־כפליִם,” אמרה חמוטל, ספק בשאלה ספק בתשובה.
קלארה לא ענתה וחלפו כמה דקות, ובינה ובין חמוטל עומד
האויר הקריר של לילה ירושלמי. בשמים רחוקים, שבעיני חמוטל היו באותה שעה אף
כוזבים, זהרו כוכבים, ואורם נבלע ונעלם בנגוהות האור העולים מן הפגזים
המתפוצצים. האור היה למקשה אחת מגרה עד כאב וירד עליהן בדמות שקט ירושלמי
שבין פגז לפגז. שקט קטוּם בין צריחי הכנסיות וכיפות בתי־הכנסת, בין שריקות
הכדורים לקולה של אשה מחלון רחוק.
“במקום הזה,” דיברה קלארה ועיניה נשואות הרחק, “ממש פה,
ישב פעם הירונימוס הקדוש, שעל שמו קרוי המנזר הזה… הירונימוס הלך
לבית־לחם, ובדרכו שהה פה.” קולה היה שקט, והצרידות והחספוס שבו נעלמו ופינו
מקומם למין עדינות. “הבית הזה עדיין לא היה קיים, חורבות עתיקות בלבד. רק
העץ הזה שתול באותו המקום.” היא הורתה בידה מתוך אבק ביישנות על העץ הענקי
שבחצר החשוכה. “הוא ישב כאן, תחת העץ, ואכל מפתו הדלה…”
חמוטל נשבתה אחר דבריה. היה בנעימת הדיבור ובמלים משהו
רחוק, מעלה ריח של חריכה ושריפה. לשמע הדברים הפשוטים עלתה לנגדה דמותו של
הירונימוס הזקן, האוכל מפתו הדלה. היא לא ידעה מה היה מראהו של הירונימוס,
ואף לא מהי פת דלה, האם ארוחה דלה היא או לחם יבש. אבל צירוף־המלים עתיק
הוא, קדמון, נוגע ללב; ישות עתיקה שלא נשתנתה מאז, והיא מקפלת בתוכה את כל
הדורות והזמנים – פת דלה..
והירונימוס ישב כאן לפני אלף ושש מאות שנים. נאה הוא
הביטוי הארכאי למראיה של ירושלים בלילה. כך היה תמיד. כאן קופא הנצח לנגד
העינים. כאן יכולה היא בנקל לאהוב את זכרו של האיש הנעלם הזה, בלא לחוש
שהיא חסרה משהו אם אינה יודעת עליו כמעט כלום. זכרוֹ אמנם שייך לנזירה, אך
עולמה של הנזירה, זו ידידתה החדשה, נגע היום בעולמה שלה בכוחו של ביטוי
חובק־עולם ולבה נענה לקלארה כלב אחות. וקלארה הוסיפה ללחוש: “קדוש,
הירונימוס הקדוש, הוא תירגם את התנ”ך לרומית והיה ידען גדול, כל חייו הסתגף
ביראת־אלוהים… יחידי ישב במדבריות, ביקש להיצרף, להיות טהור, ולחם
בעקשנות בחינוכו הרומאי המעודן. בעברוֹ הפגאני. נפשו יצאה אל הספרות הרומית
העשירה והנלוזה והוא ברח מפניה. לכן הגיע לכאן… ומכאן לבית־לחם.""
“אה,” אמרה חמוטל. זה כל מה שיכלה לומר. “אה.”
“גם אני,” אמרה קלארה בקול מתרונן כאילו שלא לענין. “אבל
אני, דוחקת את השטן, לועגת לו, רוקקת בפניו, צוֹוַחַת, והוא משתתק לשעה
קלה… ואת, את הלא אף אינך מכירה בו… הוא רובץ על כל סביביך ואת מתעלמת
מנוכחותו. כנערה העוצמת את עיניה וסבורה שאיש אינו רואה אותה. הירונימוס
שנא את סֶנֶקה שלו, את וירגיל, את הארס המתוק, אולם הם משכו את לבו…
בשטניות האלילית שלהם, בקסמם הנבוב. אני מבינה אותו, תמיד הבנתי אותו…
וזה לא קל, ילדתי. הוא יגן עליך כאן ברוחו האיתנה, באמונתו… סנקה
וּוירגיל במקומו היו מתחילים לבכות ולילל,” פסקה בקול חתוך, קולה הבוטה
הרגיל, וחמוטל נשאה עיניה והביטה בה רגע ארוך, ונבוכה. לפניה ישבה נזירה,
זרה לה עוֹינת והידידות שעתה זה נרקמה ביניהן כמו פקעה. היא קמה ממקומה
ומילמלה כמה מלים של הצטדקות והסתלקה משם והתחרטה על כך, אך לא יכלה לחזור
בה. קלארה לא הרימה את ראשה, היא הביטה לתוך חרכּי־האבן, ונדמה היה לחמוטל
ששמעה קול בכיה עולה מתוך קיפולי גופה. על מה היא בוכה, הנזירה, על מה היא
בוכיה – על סנקה שלה? על וירגיל? – מול אורות הפגזים, בשמי ירושלים?



 
פרק רביעי
משך הזמן וקצבו כמו לא נגעו בה. לכן לא ידעה אל־נכון אימתי
היה הטיפול בחימו פרח לעיסוקה העיקרי. מן הסתם אירע הדבר עת רבה לפני שנתנה
דעתה על כך. בבית־החולים ראו את הדבר בקורת־רוח ומתוך השלמה גמורה, מתוך
הבנה לדבר שכמו היה צפוי מראש. הכל העמידו פנים כאילו היה ברור להם
מלכתחילה שכך יהיה. חימו, כך אמרו הכל, היה מעתה שלה. אמנם בדיעבד נתברר לה
לחמוטל שנתנו לה אותו (או שהיא לקחה אותו לעצמה ) כמו על־פי הסכמה כללית,
עוד קודם שהיה הדבר לעובדה; כאילו רק מימשה, מדעת או שלא מדעת, את הרכילות
המנסרת בחלל המקום, על פצועיו, עובדיו, אחיותיו ורופאיו; כאילו חִברו כל
אלה יחד והסכימו שחימו פרח יעוּד לה בלבד, וממילא היתה החלטתה שלה
לחסרת־ערך. אמנם בעולמה המיוחד ובעמידתה העצמאית לא היה מקום ל“שלי” ו“שלך”
בענינים שבן אדם לאדם, ואילו טרחו לשאול את פיה ודאי לא כך היתה רואה את
פני הדברים. מכל־מקום היה צורך להגדיר את המצב, והכל חוץ ממנה לא ידעו לו
הגדרה אחרת. וכך נשאר חימו “שלה”.
בתחילה נוכחה לדעת כי שאר האחיות כמעט אינן טורחות בו עוד.
בין התורנויות שלה כמעט לא טיפלו בחימו. משעמדה על כך התרעמה ואף ביקשה
להתאונן לפני ההנהלה. אבל סברה וּויתרה. לא יאה לה הדבר ולמטה מכבודה הוא.
ומה גם, הודתה בינה לבינה מתוך קורטוב של בושה, שבסתר לבה שמחה היא שכך
נהיה.
לילה אחד, בזמן שישנה חמוטל בחדר האחיות, הועבר חימו שלא
על דעתה ממזרנו שבעומק החדר למזרן פנוי ליד הדלת. היו מי שאמרו בלצון (מהול
ביראה סתומה) שיש במעשה זה מידה רבה של צדק. משנודע לה הדבר התרעמה, והפעם
הלכה והתאוננה. ד""ר אַבּאיוֹב חייך אליה מאחורי משקפי־הזהב שלו והפטיר
בקולו החד לתוך שפמו המעובה: “אה, גברת הורוביץ, האם עלי להסיק מדבריך,
גברתי הצעירה, שידידך הנאמן אינו מרוצה ממקומו החדש? האם עלי להבין שהוא
מבקש לעבור לדירה חדשה בפנסיון שלנו? אולי נקצה לו חדר עם טלפון? אולי
סלוֹן נאה עם גזוזטרה הצופה פני הים? אה?”
היא רתחה מכעס. “אין כאן ענין של דרישות יתירות,” אמרה
ביבוֹשת, בקול תקיף ושקט. “חימו לא התאונן, וגם אין לו אל מי לטלפן, הקוים
של בני־משפחתו תפוסים תמיד…” הד""ר אַבּאיוֹב צחק לשמע תשובתה ונתן בה מבט
עליז ושובבי. “שנונה הילדה,” אמר. “שנונה.”
“המזרן שליד הפתח,” הוסיפה בשלוה, “מרמז על משהו. למיקומו
בבית־החולים הזה ישנה משמעות שהיא מעֵבר למעשה כשהוא לעצמו. האנשים מתלחשים
ומסתודדים, ולחימוֹ כמעט לא נותרו אלא אזנים בלבד; והוא שומע, וכך נגרם לו
סבל נוסף ומיותר.”
“שטויות.” פסק הד""ר אבֹּאיוֹב.
“לא, לא,” עתה כמעט התחננה, אבל הוא לא עמד על השינוי
בנעימת קולה. “הם אומרים שהמזרן ליד הפתח הוא התחנה שלפני האחרונה, הם
קיווּ אותו לשם, אם אפשר לומר כך.”
“הבלים,” אמר אבּאיוֹב. “יש מזרן אחד ליד הדלת כמו שיש מזרן ליד החלון, ולכן חייב מישהו לשכב עליו, לא?”
“נכון,” הסכימה, “אבל מדוע דוקא הוא? הרי היה לו מקומו באמצע החדר?”
ד""ר אבּיאיוֹב צחק וחודי שפמו פיזזו. “מדוע דוקא הוא?
ומדוע לא? תארי לעצמך שלכל אחות בבית־החולים העלוב הזה יהיה הפצוע שלה, מה
נעשה במזרן שליד הדלת? כמו שאמר הימלר, ימח שמו, סלחי לי על ההשוָאה, בשעה
שנאם באזני הטבּחים שלו: לכל גרמני יש היהודי שלו, אם ניעתר לכל אחד מהם,
את מי נכניס לתנורים?” הוא השתהה, “אַת לוקחת הכל ללב,” הוסיף בנעימה
שנתגנבה אליה קצת בושה; “ככה נקבע! אינני יכול להתפנות לכל שינוי מזרן
בבית־החולים הזה. יש לי למעלה ממאה וחמישים פצועים, את יודעת? חימוֹ פרח
אינו שונה מאחרים, אינו חשוב פחות ובוַדאי שאינו חשוב יותר, אפילו אם חמוטל
הורוביץ אימצה לה את פיו היפה.”
“אתה נבל,” אמרה בקול נמוך ולאה, ולבה פירפר בקרבה. היא
ידעה שנוצחה, לבה כאב. הוא הביט אליה רגע ארוך וניענע ראשו בחיוך. “כן, כן,
זה מה שכולם אומרים.”



למחרת היום שהועבר חימו למזרן שליד הדלת, פגשה חמוטל את
מַרקוֹ אחיו של חימו. מרקוֹ נהג לבקר את אחיו יום־יום, אולם בשבועיִם
האחרונים היה מרותק למשמרתו ולא יכול לבוא אל בית־החולים. לפיכך לא נזדמן
לה לפגוש אותו עד כה. הוא נכנס אל החדר, ובירך את אחיו לשלום. ברגע שנשמע
קולו הפנה חימו את ראשו לעֵברו, איתרוֹ בעיניו הסוּמוֹת והחל למלמל בקול
תוקפני וחלוש: רֵה בִּי רֵה בּי רֵה בִּי…
“יש לו אקדח פאראבּלוּם בכיס שלו,” אמר פראנג’י.
“מנַיִן לך?” שאלה חמוטל. מַרקוֹ ישב ליד חימו ונראה שקוע במחשבות.
“תשאלי אותו!”
“יש!” אמר לה כששאלה. “אני בא הנה זמן רב. עוד מזמן שהיה
שוכב בקומה השניה, לפני שהואילה גברתי לבוא לסעוד אותו בחָליוֹ. אני שמעתי
על מעשיה הנאים, על הסעד שהיא מגישה לאחי הקטן ואני מודה לה מקרב לב…
מיטת־סדום היא לו, מיטת־סדום.” קולו היה מתון ודיבורו נעדר כל גוון, כאילו
מסר לה מה הם מחירי העגבניות בשוק. אבל משהו בין המלים, השקט שהיה מתלווה
לסופי המלוֹת, האתנחתות הארוכות והקצובות, גירו את חושיה העֵרים תמיד. “הם
לא יתנו, לא, הם לא יתנו,” סיים את דבריו.
“לא יתנו מה?” שאלה כמי שאינו מבקש לדעת את התשובה.
“לא יתנו!” סתם ולא פירש. “לא יתנו.”
יום־יום היה יושב ליד אחיו ושולח מבטי־תחינה אל הרופאים,
אך ללא הועיל. השגיחו עליו בשבע עינים. הוא ידע שכל זמן שהוא ישוב בבית הזה
משגיח עליו חייל חמוש מקצה הגג. את דינם של השומרים עליו, המשתמטים ממבטיו,
קיבל בשלוה מופלגת. בתחילה תמהה לא מעט על שלוה זו. אולם ככל שהיטיבה
להכירו כן העריכה את קשיות ערפו, את החלטתו הנחושה ואת תחושת הצדק שפיעמה
בו. לא אחת אמרה בלבה שאותו אורך־רוח, אותה שלוה, אינם אלא אחיזת־עינים,
ובסתר לבו כבר קבע מה עליו לעשות. היא נתיראה מפני המחשבה הזאת והסיחה אותה
מדעתה. אך לאחר זמן הסתגלה אליה ולא נתיראה מפניה עוד. בלבה קיותה שאיזה נס
יניא אותו מלבצע את זממו.
הרבה דברים יכולים להתרחש, אמרה בלבה, והיא נזכרה במה
שלמדה באותו קורס לחובשות, לפני שנשלחה לירושלים; מנת־מוסר זעומה, אבל די
היה בה לחזק את אמונתה הטבועה בה ממילא, שהחיים קודש הם ואין לקפחם, ויהיו
המניעים נאצלים ביותר. ואין צורך להכביר מחשבות. ככל שהפכה בדבר לא מצאה
צידוק למוות, ויהיו החיים מה שיהיו. יש לקיימם בכל מחיר. מי רופא גדול
ויעֵז לפסוק שאמנם כלו כל הקצין, וטוב המוות מן החיים? ומי יודע בבטחה
שאמנם רצונו של אדם למות, ואפילו הוא חימו פרח? שמא אינו שואל נפשו למות?
שמא נפשו אינה רוצה כלל למות? שמא רק נדמה לו שזה רצונו? אפילו בלי כל
האברים האלה יוכל יום אחד לחיות חיים כלשהם, שבודאי יהיו טובים מן המוות.
ואולי לא המוות הוא המפלט האמיתי, אלא הכמיהה אליו? שמא בכמיהה למוּת כשהיא
לעצמה הוא מוצא איזה טעם לחיים דוקא? כי איזה טעם אחר לחייו הוא יכול למצוא
עתה?
למען הסדר הנכון של הדברים יש לציין שבתחילה התחמקה חמוטל
מפני מבטיו של מַרקוֹ. אולם לא ארכו הימים והיא החזירה לו מבט ופעם אחת אף
נענתה למבטו שעה ארוכה עד שנבוך. הוא קימט מצחו בעצבנות ושלף ידו מכיסו
והיסה את אחיו שאינו פוסק מלמלמל רה בי רה בי. משנשתתק חימו נשא מַרקוֹ
עיניו וחייך אליה. חיוכו היה חביב, פרוש, ילדותי במקצת, אך גם גברי ונוקשה.
עיניו היו שחורות וגדולות, ובפעם הראשונה ראתה אותן ממש. בחדרה של הראשית
תלויה תמונה של אברך תלמיד־חכם, חיור וארוך־פאוֹת, עומד בסימטה ירושלמית,
ועיניו אותן העינים, עיני חמור נוגות שעצב כל הדורות נשקף בהן. אגמים של
צער וחוסר־תקוה, והכל מהול במין טפשות חושנית, מזיגה של כאב וטמטום גם יחד.
והיא הבחינה באיזו לחלוחית של רגשה בעיניו של מַרקוֹ, כמין מוקד של דמעה
בחיוכו, ופתאום פירפר לבה משמחה והיא שמעה ברור את פעימותיו. וכמו חששה שמא
ישמע מרקוֹ את רחש לבה, הסמיקה. מיד התאוששה וצחקה בקולה השָׁלֵו והפתוח,
והפצועים שבחדרו שילחו בה מבטים נזעמים.
לעתים, בשעה שהיתה מוחה את עיניו הסומות של חימו במטלית
רטובה, ותוך כך גופה שחוח עליו ומכוּוץ לעֶברו, ופניה סמוכים־סמוכים אל
פניו, היתה מהרהרת שמן הסתם מנסה חימו לראותה בעיניו העיורות. והדבר נעם
לה. היא חשה כמין התפרקות שלא ידעה כמוה עד הנה, וכמו נדחפת מכוח הרגשת
עֶדנה ממוֹגגת השתוקקה לדבר אליו, להסתודד עמו, להיות קרובה אליו. ומתוך
דחף זר לה עד כה ביקשה לשרטט לפניו את דמותה בפירוט; לתאר באזניו את צוארה
המוארך, את שערה השחור, את עיניה שיש שצבען כצבע האגוז ויש שהן ירוקות.
ואולי אשקר לו, אמרה בלבה, ואסַפר לו שעיני תכולות? או שחורות כפחם? היא
רצתה לספר על גוה הזקוף ושדיה המלאים הנאים, הישנים עמה על מזרנה הגלמוד,
וכאן צצה ועלתה לנגדה פתאום, כמוכיחה, דמותו העמומה של ידידה, שנהרג בגליל.
צצה לרגע ונעלמה, נחתם המראה ונמוג, ידידה חזר וחמק לתחוּם הנשיה. בפעם
הראשונה מיום שהגיעה לכאן הגתה בו עתה, ופתאום לא יכלה לזכור מה היה מראהו,
כיצד דיבר, מה היתה נעימת קולו. דמותו ניטשטשה ומראהו התערב במראה פניו
החבושות של חימו, שחיוּתן כה חדה וברורה, ובעיניו השחורות של מרקוֹ. מן
הסתם היו עיני חימו כעיני מרקוֹ. על־כל־פנים כך קיותה. לא, היא לא תיארה את
דמותה באזניו. פיה נדם והמלים קפאו על לשונה. והיא הוסיפה למחות את עיניו
הסומות במטלית הלחה, וחזרה וקשרה את הרטיות עליהן. ותוך כדי כך הגיעה
קרוב־קרוב לשכחת עצמה, ונפשה כמו נתפשטה מעצמה ונגעה בקצה נפשו, והיא דימתה
שהוא עצמו, חימוֹ פרח, מצפה ממש ברגע זה לתיאור שמנעה ממנו. בטוחה היתה
שהוא יודע בחושיו הדרוכים, הקולטים כל אִושה וכל אירוע, מה היה בדעתה
לעשות, וגם זאת ידע כמוה, שלא יכלה לעשות זאת. אלוהים, אמרה בלבה בצער, כמה
רוצה אני ואיני יכולה. ורגע אחד נדמה לה שחימוֹ כיבד אותה בלבו. והיא היתה
גאה על הכבוד שזכתה בו.
היא ידעה שעוד מעט תתערפל שוב דעתו של חימוֹ, והוא ישוב
למלמל רה בי, רה בי זה שלו. וידיו, זו הקצרה והשניה הארוכה יותר, ינסו לחבק
את גופו הרטוש. כל־אימת שעשה זאת – ולעולם לא עייפה מלהסתכל במעשה זה
בעצבות מהולה בחיבה עזה – נדמה לה שהוא נדהם כשהוא מגלה בפליאה מחודשת תמיד
שהוא מסוגל לחוש את קצות אצבעותיו אף־על־פי שידיו קטועות. ידו היתה מפרפרת
כאילו היו אצבעותיו מרפרפות באויר. וכשהיה מגלה לבסוף את חוסר־השחר במעשיו
– ותמיד גילה זאת מהר מדי, קצת מהר מדי, לדעתה – היה שומט את ידיו בצער.
ואז היתה מזדחלת ועולה בזוית פיו העוָיית־גיחוך מכוערת, שהיתה פוגמת ביפיוֹ
ומשחיתה אותו לבלי הכּר. שפתיו היו מצטמצמות בקול־מציצה לא נעים, וקול
חרחור אימתני היה עולה בתוך קרביו, מתוך בטנו, קול שדמה לצחוק יותר
מלזעקת־שבר. הוא לא הסב פניו כמבקש להסתיר מעשה־שטות, אולי משום
שבעוורוֹנוֹ לא ידע עוד את דחפי הבושה וההצנעה של הפיקחים המבקשים כה תדיר
להלך בחושך. כן, הוא, סומא שכמותו, הישיר מבטו אליה, כאילו קלט אותה
בקרניִם סמויות משלו, וצחק בקול־חרחור מעמקי בטנו, וכל הפצועים שמסביב
שוכבים על מזרניהם דרוכים וכאובים ושותקים באימה ומיחלים שיחדל ומקללים בצווחת־אֵלם.
וכל־אימת שעשה כן היתה חמוטל עומדת שבויה למראה יסוריו
הגלויים כל־כך, ומתמלאת רחמים על עצמה, ועל־ידי כך היתה מסייעת לעצמה לחדול
לרחם עליו. אמנם ריחמה על רוב הפצועים, אבל קמעה־קמעה נוכחה לדעת שרחמיה על
חימוֹ פוחתים והולכים בהמשך הזמן. והיא ידעה שרחמיה מתמעטים כמו על־פי
פקודתו הלא־מפורשת, כאילו דרש ממנה. ורצונו היה קודש בעיניה. לעתים התרעמה
על עצמה שהיא נענית לו ככה, והיתה נקוטה בעצמה. והנורא מכל היה שנוכחה לדעת
שרחמיה על עצמה למראה גיחוכו האוילי ולשמע חרחוריו היו מביאים אותה לידי
בדיחות־הדעת: הנה אני בריאה ושלמה. אהובי אמנם נהרג בגליל, אך זכרוֹ אבד
לי. וכאן שוכב לו שבר־כלי, חורבת־אדם, ומנסה לשוא לחבק את בטנו הרטושה
בידיו הקטועות, ולמראה תגובתו על חוסר־הישע שלו אני יושבת לי ומרחמת על
עצמי.



 
פרק חמישי
מהרהרת היתה בנער נאה, חימוֹ מלך ירושלים, כפי שכינתה אותו
בינה לבינה, העומד ברחוב יפו ומוכר נשיקות לעוברות־ושבות. היא נדהמה לגסות
שנתפסה לה פתאום, לדמיונותיה הנועזים והבוטים, לעירום המבצבץ מתוכם, אבל
במחיצתו לא ידעה לכבוש את הרהוריה. הללו היו כשוטפים ועוברים אותה, ויש
שהיתה חשה עצמה כמרכבה שבורה הנגררת אחר סוס אבּיר. כל עתותיה היו מוקדשות
לו, והיא היתה מצֵרה על השעות שלא שהתה עמו, כאילו כפה רצונו עליה. הפה
הנהדר כבש אתה עד תום, הרגישה בעליל כיצד כמין שד מוזר ומשונה כופה עליה
מחשבות שאינן יאות לה, כך סברה. משהתאוששה קמעה היתה מתדיינת בינה לבינה
בענין משאלתו. אם אמנם שואל הוא את נפשו למוּת, מי אני שאערער על רצונו?
ואף־על־פי־כן, אם מתחנן הוא לפני אחיו ולפנַי שנניח לו למוּת, מפני מה
מוסיף גופו הרצוץ להיאבק עם המוות? מדוע אין גופו מוסר עצמו למוות הרובץ
בקצה מזרנו? מי כמוה ידע כמה מוזר מאבקו. הד""ר לוין, הרופא שטיפל בו, תיאר
באזניה את המצב: “העובדה שחימוֹ פרח אמנם חי ונושם לנגד עיניך היא פלאית
ממש,” אמר לה פעם בעצבות רבה. “לפי חוקי מדע־הרפואה הריהו מוכן ומזומן
לקבורה. האבחנה של מצב גופו ופצעיו, אפילו נערב כאן נסים ונפלאות ומזל
ואצבע־ההשגחה וכו', עדיין אינה אבחנה של מצבו של גוף חי כלשהו. נשמתו,
כביכול, אם אפשר לומר כך, נפחה את גופו זה כבר. לפי ההלכה הרפואית אין איש
במצבו מסוגל להוסיף ולהתקיים.” היא שמעה את דבריו בכובד־ראש ולא שאלה כלום.
אבל למחרת שוחחה עם קלארה, שעתה כבר היתה ידידתה האחת בבית הגדול.
“אילו האמנת באלוהים,” אמרה קלארה, “הייתי אומרת לך שידו
בדבר, אבל הרי קטנת־אמונה אַת, והמדע של הרופאים הללו חשוב בעיניך יותר מן
האמת האלוהית, והמלאכים קיימים לדעתך רק באגדות. עלי לחזור ולהזכיר לך,
שאלוהים אינו עוזר למי שאינו רוצה להיעזר בו. לכל המרובה הוא מעודד.
האמונה, כפי שאת יודעת יפה, היא הדבר הרצוני היחיד שבכל ממלכת האלוהים. איך
אומרים אצלכם? הכל בידי שמים חוץ מיראת־שמים.” קלארה חייכה חיוך של ילד
תמים. “והעובדה שאת אינך מאמינה בו, מוכיחה כמה גדול רצונו, שברחמיו הרבים
הרשה לך רק זאת – שלא להאמין בו. הכל צפוי, אבל הרשות נתונה – הרשות להאמין
או לא להאמין. אם קפצת מספינה נטרפת ונאחזת באיזו קורה וחתרת והגעת
לחוף־מבטחים – כל זה אינו אלא השלמת רצונו של האלוהים.” היא עמדה מדיבורה
שעה ארוכה והוסיפה: “כאחות רחמניה גם אני אינני מבינה מה קורה לחימוֹ.
כאחות סבורה אני שאולי מוטב היה אילו מת. לפני שבאת לכאן הייתי נוכחת בזמן
בדיקה שערכו לו. הוא שכב אז בקומה השניה… אלוהים, רק אתה יודע מה היה
בלבך על הבחור הזה; אם הגיהינום רצוף דמויות כאלו, הרי היו אבות הכנסיה
חסרי־דמיון לחלוטין… אולם כנזירה… אינני יודעת, אולי חפץ אלוהים בחייו
כפי שהם… לולא התערבו רצון אלוהים ורצונו שלו, כדרך בן החש את רגשותיו
הכמוסים של אביו, אילמלא כן האם אפשר היה בכלל לתאר את חייו כבני־קיים? לא,
אינני סבורה. חידת אלוהים היא מפני מה הניחוֹ בחיים… את שואלת, מפני מה,
אם כן, הוא צועק כל הזמן ומתחנן שיניחו לו למות, בזמן שאין לו אלא לחדול
לרצות לחיות, לחדול להפעיל את רצון־החיים החזק ביותר שראיתי מעודי… הוֹ,”
וקלארה משכה בכתפיה ונעצה מבט עגום בנוף המשחיר והולך, “מה ערך למלים שלו?
לתחינותיו? וכי יודע הלב מה שהפה מפטפט? וכי הלב הוא המדובב שפתי איש?..”
היא שהתה רגע. “את יודעת,” אמרה בקול רם. ""יש פסוק אצל פּסקל, פסקל הטוב
שהמה מכפירה ואף־על־פי־כן האמין וסבל, וחיבוטי נפשו שבו את לבי עוד
בילדותי. הוא אמר: ‘יש ללב הגיון שההגיון אינו מבין’.



קמעה־קמעה נוכחה חמוטל לדעת שכל זמנה מוקדש לחימוֹ ואין לה
פנאי לטפל באחרים. הפצועים היו נאנחים ואומרים בגיחוך: “חמוטל היפה התאהבה
בגולם!” לא מתוך רשעות כינו אותו גולם. היטב הבינה זאת. גם לא מתוך פחד, או
מתוך רצון להשפילו; ביחסם ניכר רצונו של הילד להשתמט מכל אחריות ומכל
החלטה, להימנע מלהתערב ולהסתבך, אולי כדרך קברנים בעלי הומור שלבם כבר גס
במקצועם, או תליינים משועממים. הם כפי שצייר לפניה אסא, לא שנאו את חימוֹ
יותר מששונא השוחט המתחיל את פרתו הראשונה, שעדיין אינה יודעת למות מתוך
סלחנות. אסא היה מכניס את חמוטל לסודות הבית, והוא ניסה פעם אחת להסביר לה
את יחס הפצועים אל חימו בפשטות יתירה: כל הפוסל – במוּמוֹ פוסל, ולא זו
בלבד שעינים לו לראות יפה את מומיו שלו בזולת, אלא הוא אף הקפדן והמחמיר
ביותר, ודעתו אינה סובלת את גילויי מומיו שלו בזולתו. בקנאות ובזעם הוא
מוקיע אותם. “את מבינה? זוהי ההירתעות והסלידה מפני ההזדהות עם חימוֹ.”
ודאי ראתה שעל־יד חימו היו כולם, הפצועים קשה והפצועים קל יותר, הגדועים
והקטועים, החכמים והכסילים, הנאים והמכוערים – כולם היו בני־מזל על־ידו. מי
שנתמזל מזלו ואין הוא חסר אלא עין או אוזן, או רק שברים לו בעמוד־השדרה, או
בטנו רטושת כדורים, או ירכיו מעוכות ורגלו מעוקמת, הרי מצבו קשה גם בלי
נוכחותו של המת־החי לצדם. חלקם שפר עליהם. “וזה,” הביא אסא את דבריו אל
תכליתם, “זה כל מה שנותר להם, זהו היתרון הזעיר האחד.” הם רובצים כאן על
מזרנים מטונפים וזרוּעי פשפשים, בצחנה חמצמצה של שתן, בראש מנזר ישן שאין
בו הסקה בלילות הקָרה של ירושלים, וחלונותיו פרוצים ואין מתַקן; והם שומעים
את הפגזים המתפוצצים מסביב יומם ולילה; והם שותים מים במשׂורה, ואוכלים
עלי־גפן ממולאים בפירורי־לחם, וכמה זיתים; והם יודעים יפה־יפה, כמו חוזים
מגופיהם הרצוצים, שהם לכודים, וחבריהם הבריאים והעייפים מנסים לשוא לפרוץ
את המצור הסוגר עליהם; והם חשים עצמם כשיירים אלה שנפלו מעל השולחן ואין
לאיש חפץ בהם, ומוטלים למעמסה על מכונת המלחמה, כמין שבבי נסורת שאין לאן
להשליכם; והם יודעם שאם יפול פגז על גג החדר, והפעמון הענקי יפול עם אבני
הגג הכבדות, לא יוכלו לקום ולברוח. כך הם כבולים למצבם המביש, וכל אחד מהם
הוא בעיני עצמו חולה ואומלל וגיבור. וזה המשקל היחיד שבכוחם להטיל על הכף
כנגד ההרגשה שכל כוס מים שהם שותים כאילו נגזלת מפי הלוחם הבריא המקודש.
חולים, אומללים וגיבורים. אולם ליד חימוֹ מתמעטת גם ההרגשה הזאת
בבושת־פנים. כנגדו סבלם נהיה ככאַיִן וכאפס, וזכות קיומם אף פחותה מאותם
שרידים שהם מחטטים ומעלים מחביוני גאוַתם הרצוצה. לידו כאבם מתבייש על
שפתיהם כמי שרגלו כואבת ליד מיטתו של הקיטע. כך הפכה הרגשת היתרון לכלימה,
ושיירי הגאוה לקוץ ממאיר. כי מה הם מבקשים להם בסופו של דבר אם לא שיוּתר
להם להיות מסכנים ברשות, ואפילו בזכות? כל חפצם במוסד הזה, בית־חולים ארעי
ג', הוא שיורשה להם לרחם על עצמם בלב שלם, מתוך הרגשה שיש לכך צידוק כלשהו.
אך מי יעֵז להתאונן? “זה גרוע מלהיות מת,” היה אומר פרנג’י בנוח עליו רוּח
ההגוּת. “מי שמת – מת. לא איכפת לו עוד. לא כואב למות, לא יודע שמת; אבל
חימוֹ? חימוֹ מלך ירושלים? הוא יודע שהוא לא רואה, הוא יודע שאין לו רגלים
וידים ואין לו עינים… רק דבר אחד יכול עיור לראות – שאין לו במה
לראות.”



לשעבר, כפי שסיפרה קלארה, נהגו לצלצל בפעמון הענקי החלוד,
התלוי בחלל הצריח הפתוח שעל הגג, כדי להזכיר לאומללים שעליהם לבוא ולחזור
בתשובה. עתה נשאר הפעמון תלוי ככלי שאין חפץ בו. האומללים אף הם נשתנו ולא
לתשובה נתון לבם למראה הפעמון. עתה הם שוכבים ומצפים, ואינם יודעים למַה,
ומזרנו של חימו הולך וקרב אל הדלת, מוּסט בתירוצים מתירוצים שונים, ועתה
היה כבר נוגע בדלת. הגולם הולך לאט־לאט, היו אומרים בינם לבין עצמם, הוא
מתקרב, הוא יגיע, הוא יעבור. לאן? זאת לא אמרו, דברים מפורשים לא נהגו. את
המלה עצמה לא ביטאו. כנער צעיר ההולך לפגישה ראשונה וברכיו פקות ליד ביתה
של אהובתו. הם שלחו מבטים יוקדים אל חבל הפעמון המשתלשל מן הגג ויורד אל
האולם בפתח שבתקרה. ובתקרה זו עדיין נראו ציורים דהים של מלאכים.
ויש שהיתה ציפיה קשה מנשוא, ומטען האלָמוּת המצטבר והולך
בחדר הסגור והמַשמים כמו היה מגיע עד מבוי סתום ומבקש לו מוצא. ואז היה אחד
הפצועים מתרומם על מזרנו וסוקר את החדר ורואה שהשעה כשרה. לא רק שהאחות
התורנית נרדמה לשעה קלה או יצאה לרגע קט מן החדר, אלא כל הלבבות כשרים,
מוכנים ומזומנים למעשה. ואז היה זוחל לאִטוֹ אל מרכז החדר ושולח מבט של
משובה בשאר הפצועים, ומשנוכח לדעת שכל חבריו שומרים את תנועותיו ופניהם
בוערות בתאוַת מרד, היה מזנק ונתלה על חבל הפעמון. היה כורך את החבל מסביב
לגופו, מתרומם קצת, והענבל שבתוך הפעמון שמעל לחדר היה משמיע נקישה חורקנית
ונשאר תלוי אי־שם בחלל הפעמון. נדמה היה שהפעמון עצמו מצפה לקולו שלו
בדריכות ובגעגועים עזים, ולרגע היו כל הנשימות נעצרות כמו על־פי פקודה, וכל
הלבבות עומדים מפעום. ואז היה הענבל מַכֶּה מַכָּה ראשונה בצלע הפעמון הישן
והחלוד, ומפיק צלצול רועם נפלא, דנדוּן מתרונן, שהיה מהדהד ברחובות הריקים
של העיר השרויה באפלה ובפחד. באחת היו הכל מתעוררים לחיים. הנשימות היו
קולניות ומהירות, הבשרים נעשים חידודים־חידודים, והבית כולו, על חדריו
ואגפיו הרבים, מרעיד מעצמת המכה הפתאומית. ואז יוצאים צלצולי־הרעם בזה אחר
זה, והם מתגברים והולכים, ואַמוֹת־הספים נעות מן הקול. כקריאת־תגר היה
הצלצול נורא־ההוד בלילה השוקט, כהתרסה כנגד הדומיה והפחדים, כנגד הפגזים
והכדורים, כנגד הערביים שעל החומות שמנגד, וכתשובה ניצחת לקולו של הרדיוֹ
שכיונוּ חיילי האויב אל חבריהם הבריאים שבעמדות: “היום מצאנו ארבעים
גופיות1 של יהודים מתים מאוד, אנחנו נעשה מכם
סלט ונאכל אתכם אצל ויטמן.” והדי הצלצול היו הולכים הרחק, ולאחר שנמוגו בין
החומות, הלכו הלאה אל ההרים הסוגרים עליהן, ואז היה עונה לו, כבדרך־פלא, מן
העבר השני, מארץ־האויב, מקרוב מאוד, כמרחק מאה צעדים, צלצול מתרונן מתוך
חומותיה של ירושלים העתיקה; שם אולי מתנדנד על החבל חייל אויב, או נזיר
תמהוני שהתעורר משנתו ונזכר בימיה הטובים של עיר־הקודש. וכאן פראנג’י או
שלמה. והם מנהלים דו־שיח קדמון בלשון הפעמונים הנפלאה של אלוהים. עד שהיו
הרופאים והאחיות נכנסים דחופים ומבוהלים אל החדר, והנער עודנו תלוי מעוּות
על החבל כחיה מוזרה. אל הרגע הזה כמו יִחלו הפצועים בכליון־עינים, ולמראה
הפיז’אמות והחלוקים של הרופאים והאחיות היו פורצים בשאגה של צחוק מטורף
שהיה מתערב בצלצולים, מקהלה של תרועות צחוק פרוע, ופיות פעורים, שפתים
קרועות בהנאה משונה, ואנחות של כאב מתוך הצחוק ־ הכל כמין עיסה מבחילה, או
כציורו של אסא: “סיר־לילה ענקי של כל האנחות שבעולם.” ואז היה קולו של חימו
פרח מתגבר מתוך אכּסטאזה: רה בי רה בי רה בי רה בי, והצחוק עונה לו,
והפעמון מכה כמטורף: גינגגג גוֹנגגג גינגגג גוֹנגגג גינגגג… וקמעה־קמעה
משתנק הצחוק עד שהוא שוכך ונהיה לאנחות שוברות גוף ולשיעולים ולהתעלפויות,
והאחיות המבוהלות פרועות־השׂער, שעיניהן נסוכות שינה וסינריהן קמוטים,
מתרוצצות בחדר כאחוזות אַמוֹק ומזריקות זריקות ומנסות להרגיע את הרוחות
ומדברות על הלבבות הקשוחים כמתחננות על נפשן, והרופאים מנסים לנתק בכוח את
הפצוע מעל חבל הפעמון. אבל ההמון אינו יודע לא רחמים ולא סליחה. ופרפוריו
האחרונים של הצחוק הקשוח והנתעב מתערבים בפעימות האחרונות של הדנדוּן ההולך
ושוכך. הרופאים, אשר רפו ידיהם למראה פרץ זה של שנאה – כך היתה המהומה
בעיניהם, היו חומקים ובורחים מן החדר. רק האחיות היו נשארות לעמוד בפרץ,
אובדות־עצה, אומללות, חסרות־ישע ואין בידן להביא ישועה; ראוי היה להן לרקוק
על הנבלים האלה, ליסרם בשוטים, לירות בהם – אולי אז היו מכבדים אותן. הן
ידעו שנכשלו, ונתפסו לדכדוך־הנפש. הן לא הבינו מפני מה זכו לכפיוּת־טובה
זו; מפני מה רואים אותן כצד השני, כאויב, לאחר כל הסעד שהן מגישות,
והתמרמרותן גברה שבעתַים, אולי משום שהבינו בחוש, שאת הסעד האמיתי שגברים
פצועים מיחלים לו מן הנשים אין הן מגישות ואין הן יכולות להגיש, ומשום־מה
נטע בהן הדבר הרגשה שנכשלו כנשים הרגשת עקרוּת. וברגעים אלה של חולשת־הדעת
היו שואלות את עצמן מה, לכל הרוחות, הן עושות בבית־החולים הזה, והיו מבקשות
לברוח הרחק, להתעופף ולפרוח. עד שלבסוף שוככת סערת הרוחות, ואנשי
“משמר־העם” שנאספו ברחוב בבהלה חוזרים אל משמרתם ברחובות וצועקים: לכבות את
האור! ולמחרת הכל חוזר למסלולו, והאחיות שעיניהן כבדות מחסרון־שינה מתגנבות
אל החדר מבוישות, ומוצאות אותו ללא שינוי. הכל מעמידים פנים שאינם זוכרים
מה קרה בלילה, וכך עד הפעם הבאה בשעה לא צפויה ולא משוערת. אבל חמוטל ידעה
את פשר הפורקן הנפלא שנמצא לפצועים בצלצול הפעמון ובמהומת־העיועים; את
המרדנות המשתחררת בהם ובתוך כך מיטהרת הנפש העכורה; וכל שעת המהומה לא גרעה
חמוטל עיניה מחימו המתעורר וצועק רה בי רה בי במשנה דבקוּת, והיא אמרה
בלבה, עד הדלת הגיע, אך לא יעבור; לא ימות כי יחיה.



 
פרק ששי
צינורות־המים כבר העלו חלודה. ירושלים היתה צפויה למכת
צמא. ברחובות היו הנשים ממתינות בתור לעגלת־המים. יש שהיו הפגזים נושרים
לתוך התורים ונשים היו נפצעות ונהרגות, אבל עתה כבר היו כמעט אדישות,
והחיים הוסיפו לעמוד בתור ולמלא את הפחים אחת ליומַיִם. החנויות רובן
נסגרו, לא היה מה למכור. מושל־העיר מטעם המועצה הזמנית של המדינה תלה
כרוזים על קירות הבתים. ובשוק השחור מכרו זיתים בלירה הקילו. אבל בעיקר
הורגש חסרונם של מים זורמים. החיים בעיר התנהלו בלי ביוב ובלי מתקני
תברואה, ובבית־החולים היתה הרגשת סחי ומיאוס מחמת חסרון המים בברזים לשטוף
את הטינופת. החזיות של האחיות נתיבשו ונעשו פריכות. בשעה היעודה היו האחיות
מסתערות על החדר עם המגשים. האוכלים היו מחסלים במהירות את עלי־הגפן
הממולאים, כמה זיתים, צנים או ביסקויט מלוח, וצלחת של מה שהיה קרוי מרק.
וכשהיתה משתררת בחדר הרגשת השממון שלאחר הסעודה, היו הכל מאזינים לפגזים
הנופלים ולשריקות הכדורים מעבר לחומה, כמין ליווּי לדממת־הריקנות השוררת
ברחובות ובנפשות ובצינורות־המים. ובדומיה מהלכת הנכאים היה כל אחד פונה אל
נפשו, לעשות את חשבונה בעצבות ובקדרוּת.
ואז היתה מגיעה שעתו הגדולה של אסא. אסא, שרצה להיות צייר,
נתברך בכשרון משחק ומימיקה שלא החשיבוֹ ביותר. ובאוירת השממון המעיקה על
החדר לאחר הארוחה מצא את השעה כשרה לתאר בקול רם ונרגש, כיד הדמיון היוצר
הטובה עליו, את הנעימים שנפלו בחלקם של יושבי תל־אביב. כל הנעימים האלה
נתקפלו בפירות והירקות הטריים שהיה אסא מצייר במלים מוצצות נשמה כשהוא
מלווה את תיאוריו בתנועות ובהעוָיוֹת מכַלות־נפש. “מ־ל־פ־פון צעיררר,” היה
מחתך את ההברות במחוה דרמתית, ומחזיק את המלפפון הדמיוני נגדה־נא לכל העם,
והמלים רוקמות קליפה ירוקה ומתמלאות גלעינים ועסיס, ומלפפון חי וצעיר מפרפר
בידיו של אסא. ואז שולף אסא מכיסו אולר דמיוני ופותח את הלהב ומתחיל לקלף
את המלפפון, ונזהר לאסוף את הקליפה שלא תישור על הרצפה, וכל רצועה של קליפה
הוא מחזיק בקצֶהָ, והיא תלויה רוטטת בין שתי אצבעותיו, ואסא קורא: “מי
רוצה?” ומיד כל הידים הבריאות משתלחות לחלל החדר מוכנות ומזומנות לתפוס:
“אני,” “אלַי,” “הֵנָה,”,הנה""… ואסא משליך את הקליפות. “אתה כבר קיבלת,
חמור!” צועק מישהו לחברו. “תמסור לכאן, אסא!” משכילה אסא לחלק את הקליפות
הוא פונה אל גוף המלפפון, העירום והעסיסי, בשׂוֹם־לב הוא פורס לו פרוסה דקה
אבל הפעם אין הוא מחלק. הוא טובל אותה במלח ובשמן־זית ונותנה אל פיו,
ומעצימת עיניו ומתנועת לסתותיו ניכרת הנאתו המופלגת. והוא מוסיף ופולח
לעצמו פלח אחר פלח, לאט־לאט, כמי שזו מנת חלקו בחייו יום־יום, וכל אותה שעה
עיני הצופים רואות וכלות. הדממה מתעמקת, הפיות נפערים קמעה, הלשונות עוברות
על השפתים כמו בלי משים, הכל סובלים במין הנאה משונה. לבסוף מקפל אסא את
אולרו ונותנו בכיסו ומוחה את ידיו במכנסיו. ורק אז פורץ השאון והכל צועקים
ומתחננים: “עוד אחד, אסא!” “עכשיו עגבניה, עגבניה” “בצל ירוק” והכל מַפנים
את עיני רוחם הרחק אל מעֵבר למצור, אל מעבר להרים, אל השפלה, אל תל־אביב
החפשית הלא נצורה, תל־אביב הקרובה־רחוקה כל־כך, שבמסעדותיה מגישים ירקות
טריים ובשר, שיש בה שפע מים ובחצרות בתיה גדלים עצי לימון. שם יושבים גם
חבריהם שלא עלו לכאן, חיילי “בית רוֹמאנוֹ”, וברגע זה ממש הם מחדדים
עפרונות וכותבים תזכירים, לבושי מַדיה של המדינה שבדרך, בעלי כותפות
ודרגות, והפצועים מחנקים אט־אט בדמיונם את הנבלים האלה, שדמותם כה אהובה
ומצודדת עתה, ומראה המלפפון הצעיר ודמותם של החיילים מתערבים זה בזה למרקחת
של שנאה וקנאה, תאוה והערצה. הם תיעבו את כשרונו המציק והמענה של אסא, אך
נמשכו אל דבריו כפרפרי־לילה אל האש.
חמוטל, היושבת ליד שולחנה שבקוער החלון, היתה אף היא נדלית
מתוך סִברהּ המתון והולכת שבי אחר ההצגה. מפעם לפעם היתה מתנערת ומחייכת
בלבה. לאחר הופעותיו של אסא היתה תלויה ריקנות בחלל החדר, כמין אוירת
אין־אונים, שהתשוקות, כפי שהתפייט פעם אסא באזני חמוטל, מתות לרגליה.
ובאותה שעה עכורה של שממון, “שצלילי תאווֹת גוֹועים על שפתיה” (עוד ציור
שלו), היה מישהו מתחיל ליַצר שמועות מֵאבק הידיעות שנקלטו פה ושם במשך היום
והלילה, שמועות רופסות מצד ההגיון, אך איתנות ועומדות מכוח האמונה, כאילו
עתה, לאחר מוופע־המלפפון, לא ייבצר דבר מן המלים, ואין לך דבר שאי־אפשר לו
בהבל־פה.
בעוד שבעים ושתים שעות, היו טוענים בעלי השמועות, תסתיים
המלחמה. המפקד, כך לחשו בתוקף, אמר אתמול לסגנו שישנה דרך סודית אל
תל־אביב, דרך נסתרת בין ההרים, בואדיות נידחים, דרך התנ""ך העתיקה שעלו בה
הצבאות כולם, המצרים והאשורים והבבלים והפרסים, והיוָנים והרומאים והערבים
והצלבנים והמַמלוכים והתורכים והבריטים. שבעים ושתים השעות חלפו לבלי שוב,
ואסא, ראש מפיחי־הכזבים, היה אומר בלעג: “ההפוגה המיוחלת לא הפציעה מבין
הפגזים.” ולמען האמת, לא ציפו לה כאן. שהרי בבית־החולים הארעי ג' שבירושלים
לא היתה דריסת־רגל לתקוה הגלויה והמפורשת. לא הרשו לה לבוא בקהל הפצועים.
רק בפתח אחורי הצליחה לחמוק לשעה קלה במחסהו של המלפפון העסיסי, ומיד שבה
ויצאה בחשאי כלעומת שבאה.
בפעם הראשונה שראתה חמוטל את חימוֹ מלקק את שפתיו ככל
האחרים נתמלאה פליאה. אסא היה מחלק באותה שעה פלחי תפוז, ומבטה נדד מפניו
המשולהבות אל פניו של חימו, ולפליאתה ראתה ששפתיו של חימו משוועות יחד עם
שפתי כל השאר. מילא היא, ששכחה עצמה לשעה קלה ונתפסה לתאוה הכללית, אבל
הוא? מה יתן ומה יוסיף לו תפוח־זהב? מה יביא לו מלפפון ליד עץ התליה? לשם
מה לו זה? הגם הוא צריך לפנטסיה הזאת? היא כמעט נעלבה, כאילו לא יאה
שכסילותם של הבריות תדבק גם בחימו. פראנג’י ואסא ויורם ומנחם השמן וג’וֹרג'
ויאקי – כל אלה ואחרים היו בעיניה ברגעים אלה כגוש־אדם אחד, חסר פרצוף
ודמות כולם חוץ מחימו. והנה חימו כמו מבקש לדבוק בהם ולהיכלל בתוכם. וכמו
אֵם המבקשת להפריד את בנה מחבורת ילדים רעים לא נוח היה לחמוטל בכך, ומיד
הרחיקה אותו מהם בנפשה. הם לחוד, וחימו לחוד. ובתווך עומדת היא. אבל
קמעה־קמעה נתחוור לה שלא בתווך היא עומדת אלא בצד השני, יחד עם חימו. כולם
לחוד, וחימו והיא לחוד. כל המפללים ומתאַוים למותו של הגולם מזה, והיא
והגולם מזה. מתוך כך חשה בחַיִץ ההולך ומתרומם בינה ובין המתרחש
בבית־החולים, ולא נוח היה לה. באותם רגעים של התפרקות, של ההתמכרות לגשמיות
הגלומה בעגבניה הדמיונית שבידי אסא, דימתה חמוטל לראות בעינים התלויות
באסא, עינים כמות שהן, בבואות־הנפש, ללא מַסוה וללא הצנעה, בעינים אלה
דימתה לראות ברור את התאוה לדמו של חימו. לא עוד מבטים מתחמקים, מגומגמים,
משתפלים מתוך רגש סתום של אשמה, אלא מבטים גלויים ופרועים, בלי כחל ובלי
שׂרק, והפנים המשולהבות והפיות הפעורים והלשונות העוברות על השפתים – האם
אין זו ארשת־פניו של ההמון הצמא לדם? דם עגבניה או דם אדם – אחת היתה לה
באותה שעה. ונדמה היה לחמוטל שהיא רואה את הכמיהה הגלויה לנס שיסלק מן הדרך
את האיש הלא־נוח הזה, חימו מלך ירושלים. היטב ידעה שלעולם לא יעֵזו לומר
דברים מפורשים, ושמא אף לא יחשבו עליהם ברור ובמוּדע. “אבל אל תדוני אותנו
לכף חובה,” אמר לה אסא פעם אחת ברגע של גילוי־לב. “איננו מסוגלים להרהר
במוות ולעמוד בפני אימתו בעת ובעונה אחת. בסתר לבנו אנו רוצים במותו, אבל
תודעתנו ממאנת אף להכיר בקיומו של המוות. הלא את יודעת איך מוציאים את
הגויות מן החדר בלילה, בשעה שכולם ישנים? ובכן, תדעי לך, איננו ישנים!
אנחנו שוכבים בעינים עצומות עוצרים את נשימתנו, ומעמידים פני ישנים. תשאלי,
לשם מה? וכי מה נותן ומה מוסיף לנו הדבר? מדוע עלינו להעמיד פנים? המשחק
הזה עוזר לנו לעמוד בפני האימה. לעולם לא יודו בכך, אם תשאלי אותם יישבעו
שישנו שנת־ישרים ולא ראו מעולם איך מוציאים מכאן גופה. לאחר שהוציאו את
גופתו של נחום, למשל, לא הזכירו עוד את שמו. איש לא הכיר בהיעדרותו. וגם
עכשיו אנחנו עוצמים עינינו וממתינים באורך־רוח כמו דייגים. ולאחר שיוּצא…
שתוּצא גופת… שתוּצא הגופה נשתוק ונירדם. עד אז לא יחדל להזכיר לנו את
קיומו של המוות.”
חמוטל הבינה. חימו זכה לאַרכה מן הצד השני, כאילו כבר היה
במקום שאין מכירים במציאותו, וחזר משם לחופשה קצרה. עכשיו הוא עומד לחזור,
ודרכו היגעה ממחישה ביתר שׂאת את מגמת פניו, את סוף הדרך. וכך הוא הורס את
האשליה ומערער את העולם. ומכאן הפחד הנורא הזה שלהם. הרבה שמעה חמוטל וקראה
על הפחד המקנן בלב הגיבורים, וגם למדה עליו משהו בקורס הקצר לחובשות; איזהו
גיבור, הכובש את פחדיו. כאילו הפחד הוא תנאי לגבורה. דברים עתיקים וידועים.
ואף־על־פי־כן התמלאה פליאה למראה הפחד הממלא את פצועיה. לעולם לא היתה מעלה
על דעתה שאנשים שעמדו במבחנים ובנסיונות קשים, כמו אסא שנותר לבדו על גג
מסגד, כדור תקוע ברגלו, ועשרים ערבים מקיפים אותו, והוא מוסיף להילחם; כמו
פראנג’י שרבץ פצוע על ההרים הקרים של ירושלים, בעינו האחת הוא רואה את
העורבים השחורים העטים עליו ועינו השניה שפוכה לתוך כף ידו, והוא מנסה
לידות בהם אבנים כדי להבריחם מעליו; כמו שלמה שרץ שלושה קילומטרים עם ארבעה
כדורים בבטנו כדי להזעיק עזרה לחבריו, ורק לאחר ששמע שהתגבורת יצאה התעלף
ולא חזרה אליו הכרתו שלושה ימים תמימים; שאנשים כאלה יהיו חדורי פחד כה
נורא, הממלא את נפשותיהם יומם ולילה. הם חיו בפחד, נשמו פחד, השתינו
במכנסיהם מרוב הפחד. הם בכו ויללו מפחד; מי כמוה, האחות, יודע שמכנסיהם היו
נרטבים כאשר היתה חזית הפגזים מתקרבת לכיווּן המנזר, והם משתתקים ובוהים אל
התקרה, וזיעתם מצחינה. ובחשאי, כשאיש לא שמע, היו מתפללים. האם בא עליהם כל
זה משום שניטלה מהם חירותם הגופנית והבטחון בגופם? היא לא ידעה אל־נכון,
ובתחילה נתבדחה קצת דעתה, ואחר־כך עלו בה הרהורים נוּגים, וסלידה קלה וקצת
תרעומת, ואיזו אכזבה לנוכח חלומות־ילדות צנועים של נערה צעירה ובתולית.
ונדמה היה לה עתה שפחדיהם מתגלמים בעיקר ביחסם אל חימוֹ, ובכמיהה
הלא־מפורשת להסתלקותו.



 
פרק שביעי
יושבת היתה על הגג ומשוחחת עם קלארה. הד“ר נוימַן, אותו
רופא צעיר שניסה אליה דבר יום אחד, קרב וניגש אליהן. קלארה הנוקשה, בעלת
הלשון הבוטה, ריחמה לא מעט על הרופאים הללו, העמלים כה קשה, והיא נענתה
בחביבות אל הד”ר נוימן המבקש את חברתן בביישנות. חמוטל קמה ממקומה וסרה אל
צדו האחר של הגג, שוטטה קצת אנה ואנה, ופנתה אל חדר־הפצועים אף־על־פי
שעדיין לא החלה תורנותה. תרעומת היתה לה על קלארה, המסבירה פנים לרופא
הצעיר והטיפש הזה, ואולי על עצמה כעסה, שנהיתה קטנונית ומרושעת כל־כך ועינה
צרה ברופא המסכן שזכה לחיוכה המצודד של הנזירה. בהיכנסה אל החדר היתה רוחה
רעה עליה. היא התישבה ליד מזרנו של חימו והתחילה לשחק בלי משים בשמיכתו.
היתה שעת־ערב מוקדמת, שעה שהפצועים שוכבים דומם ועושים איש את חשבון עולמו,
איש לנפשו, שונא את רעיו הקרובים לו, מתעב את שנאתו, נכסף לקצת נחמה ונועם,
מצפה לקצת פינוק שלעולם לא יזכה לו, ומבקש לבכות לתוך כרו כתינוק.
מישהו היה מפזם בקול נמוך ועמום איזה שיר מהַלֵך תוגה,
ואחרים ליווּהו בהמהום מזויף. מעבר בית־המסעדות שמנגד, שמרפסותיו תלויות
עליו כאשכולות ענבים, עלתה נגינה רפה של גרמוֹפוֹן, וחתול עז־פנים יִלל
מתוך פחי־האשפה. בתוך ההמולה הדקה והרחש העצבני המגבירים את אוירת הדכאון
ההולכת ומשתררת בחדר, ראתה חמוטל את הפצועים השוכבים קרובים מדי זה לזה,
צמודים זה לזיעתו של זה, איש לצמאונו של רעהו. פתאום חדרה אל החדר מן האויר
הכחול של הערב אלוּמה של אור, אולי מפנסיה של מכונית רחוב, או אור זרקור מן
העיר העתיקה, מעֵבר לחומות. אחת היא מה היה מקור האור, נדמה היה כאילו תעה
בדרכו. רגע נתלה על הקיר, שוטט ועבר על־פני הדלת, וחזר שוב, התמקד בידית
הכדורית של הדלת עד שזהרה כמו נוּרה, פיזז וכירכר על־פני הכיפות שעל הגג
האפל, וחזר והדליק רגע את קירותיו המצולקים של המנזר, המעוטרים
בתחבושות־גבס. הבלחות מזרוֹת־אימה טיילו על אדני החלונות ועל התקרה המהוהה,
על חבל הפעמון המשתלשל ומטיל צללים. אחוזת בעתה הסתכלה חמוטל באור היוצא
במחול בחדר וחומק לו וחוזר. הכל נשתתקו, הצחנה כבדה, הפיות היו פעורים
קמעה, וכל העינים תלויות באלומת־האור כמו במראה־נסים. הכל התרחש במהירות,
אבל המבטים כמו האריכו את הזמן והקפיאוהו. איזו בשׂוֹרה עמומה מן החוץ כמו
נקלעה לתוך החדר ונמצאה לכודה בו, ועד שהיא מתחבטת להימלט התלבשה בצורות
חומקות ושבריריות, אברים תלויים על חוט, ארנבת רצה בשדה, מכונית טסה בכביש,
שוב אברים אימתניים, ענק שהלך ונהיה למטוס, חייל אוחז ברובה, ושוב ארנבת
שמתרבה בריצתה והנה היא ארנבות רבות. ופתאום נפגשת האלומה באור הדמדומים
הקלוש שנדלק בכניסה מן הגג, ובפגישתם הולידו הזדהבוּת ענוגה, מלוֹדרמה של
קוים וכתמי־אור. ובפנים שקט בלי מצָרים.
עוד היא משתופפת ליד מזרנו של חימו, נחבאת ונשכחת,
ואצבעותיה ממוללות את שולי שמיכתו, והנה נפתחה הדלת ואחת האחיות עמדה בפתח
ובידה מנת הפניצילין. חמוטל נשאה עיניה אל הצעירה שצלליתה מסתמנת בפתח על
רקע הנהרה הזהובה שבחוץ, והיא עומדת נבוכה לנוכח הדממה ומשחק הצללים
והאורות שנקלעה לתוכם, מטרה לעינים הרעבות העוקבות בקדחתנות אחר פיזוזי
האור. חמוטל ראתה אותה מעבירה מבטה מאיש לאיש, כמחפשת רֵעַ, מדריך כלשהו
שיעבור אותה במדור גיהינום זה שלא סיפרו לה עליו בערבי־השבת בבית־אמא, אבל
היא מתקבלת באדישות ובהתנכרות. חמוטל ראתה ולא אמרה כלום. חזרה וסבה עיניה
אל הקיר, מקום שציורי האור והצל הלא־ממשיים היו פושטים צורה ולובשים צורה,
ותמהה על עצמה שלא קמה לעזרת המסכנה שאפילו את שמה לא ידעה, וראתה כיצד היא
מסמיקה, והפחד אוחז בה למראה המחול האחרון של האור, ושוב היא מעבירה מבטה
בתחינה מאיש לאיש, רואה את הקשיחות במבטים ואת המַשׂטמה הנדלקת בהם, ופתאום
הפכה פניה ונמלטה בבהלה מן החדר.
אפשר היה לשמוע את קול הבכי מלמטה. אכן היא ודאי חשה עצמה
בודדה במקום הזה, אמרה חמוטל בלבה. בודדה נוכח כל אלה, הגלמים קפואי־המבט;
אדם מהלך יחידי בג’ונגל, ובמקום־מחבואה חשה חמוטל פתאום בפליאה, שהנה היתה
היא, חמוטל הורוביץ, לאחת מהם. נסגר המעגל. “הם” כבשוה. היא לא ריחמה על
האחות, ואולי אף חדלה להבין ללבה.
וכך חשה לאט־לאט שנהיתה לחברה שוַת־זכויות בעדר, ושוב לא
ידעה היכן היא עומדת, לאיזה מחנה היא שייכת, לאחיות או לפצועים; לעולם שבאה
ממנו, או לחדר הקסום הזה; לעולם המחר או לעולם ההבהקים המטורפים האלה;
ללילות הלוחשים חיִי חיִי, או לימים המזמזמים בלי הרף רה בי רה בי.
ובוקר אחד קמה משנתה כאדם היודע מה המעשה שעליו לעשות,
וביקשה מאחד מעובדי־המטבח לבוא עמה לחדרה. היא אספה את חפציה המעטים, קיפלה
את מזרנה, אספה את הסדין שכבר האפיר מאין כביסה, ובעזרת אותו אדם העבירה את
מיטלטליה (“מוּחארם של פורים”, ליגלג אסא) אל חלקת־רצפה שפינתה לעצמה ליד
מזרנו של חימו. כיון שהיה המזרן מונח במקומו, נוכחה לדעת שנעצה אותו כטריז
בין מזרנו של חימו לבין דלת־היציאה.
שלא כמצופה, לא עורר המעשה תמיהה ופליאה יתירה. כיון שנכחו
הכל לדעת שחמוטל עברה לדור בחדרם – אשה יחידה בחדר של עשרים וחמישה גברים –
מיד ראו בכך כמין המשך מחויב־המציאות לפרשת חימוֹ. אם תַחזקנה שבע אחיות
יומם ולילה בפאציֶנט כמו חימו, מי יתפלא? הפרשה כולה ועוּבדת־חייו מופלאות
הן ממילא, ומניחות מרחב־פלאים רחב. אפילו ה“ראשית” והד“ר אבּאיוֹב ושאר
אנשי הסגל בבית־החולים לא שאלו שאלות. כל־אימת שנידון הענין – ומעט מאוד
דנו בענין הזה, שבמקום אחר ובתנאים אחרים היה מעורר גלים של רכלנות
וניחושים – אמנם מצאו לנכון לציין שאיש מהם, אנשי־ההנהלה, אין לו יד וחלק
בדבר. אבל בדרך־כלל אפשר לומר שבדיעבד היה המעשה נוח מאוד לכל הנוגעים
בדבר. מכאן ואילך תוכלנה האחיות להימנע במצפון נקי מן הטיפול בגולם,
וההנהלה תהיה פטורה מחיפוש פתרונות לבעיית חימוֹ. וכי מה יכולנו לעשות?
ודאי היו אומרים אילו נמצא מישהו ששאל; היא פעלה על דעת עצמה ולא שאלה איש.
המזרן וחפציה כבר היו למעלה, וזה כמה ימים שהיא ישנה לצדו. והלא חייב מישהו
לטפל בו כל הזמן! מצבו מחמיר והולך. האחיות נוח להן שלא לטפל בו,
על־כל־פנים לא במסירות שהיא מעל ומעֵבר לצו־החובה, ולכן, פאקט! פסקה
ה”ראשית""; עובדה שהיא שם, עובדה שאין מה לעשות, עובדה שאנחנו בולעים את
הצפרדע ועוד מברכים ברכת־המזון.
אבל לא ארכו הימים ונתברר שיחס זה של שויון־נפש למעשהָ של
חמוטל לא היה אלא תחבולה שחיבלה הגאוה להסתיר את התדהמה. ושוב היה אסא
הראשון שמחל על גאוָתו ואמר דברים מפורשים. מעשהָ של חמוטל, כך אמר, הוא
בלתי־מוסרי לחלוטין: היא הוציאה את עצמה מן הכלל, ובזמן ששורר מחסור
קטסטרוֹפלי (כשנוח היה לו, היה משתמש במונחיה של ה“ראשית”, השנואים עליו)
בידים עובדות. איך היא לוקחת לעצמה זכות זו? פריביליגיה כזאת? ודוקא בזמן
שטיפולה בשאר הפצועים דרוש כמיִם חיים. הנה, למשל, כשמתה עליזה (אותה אחות
צעירה שהוליכה את חמוטל בשבילי הבית למחרת בואה, הזכורה לה כנערה נבוכה
ושברירית), כשמתה עליזה מן הפצעים שנפצעה ליד החומה… המסכנה… ציותה
ה“ראשית” ששאר האחיות תחלקנה ביניהן את תורנותה שוה־בשוה. והנה עומדת חמוטל
הורוביץ היחסנית ומוציאה עצמה מן הכלל ומעמידה עצמה לשירות של אדם אחד
בלבד, שהוא ממילא חשוב כמת ואין שום סיכוי שיבריא, וממילא אינו ראוי לטיפול
מיוחד כזה. ומניה־וביה בנה לו אסא תיאוריה – אינו דומה בית־חולים בימים
כתיקנם לבית־חולים בימי־חירום, שעיקר תפקידו להחזיר לוחמים לחזית. וכבר לא
נוח היה לו לאסא בדבריו וביקש לרככם ולטשטש רשמם ולחזור בו, אבל הד""ר
אבּאיוֹב, שאליו הלך אסא להתאונן ובאזניו הרצה את דבריו, לא הניחוֹ לסיים
את דבריו.
“מי מיותר?” הרעים בקולו. “אתה עצמך מיותר כאן! אוכל
לחם־חסד, אינטליגנט שכמותך! מי שׂמך שומר־מוסר כאן, אפס עלוב שכמותך! אתה
אינך פצוע כל־כך…”
“אבל אדוני,” ניסה אסא להרצות בבהילות עד שלא יפסיקוהו
שוב. “וכי אינני רוצה לצאת מכאן? וכי אינני מתחנן לחזור לגדוד? לחזית? לא
מרשים לי. באיזו רשות אתה קורא לי אוכל לחם־חסד?” קולו נשבר מעלבון. “למה,
למה לחם־חסד… לא יפה.”
“אני אומַר לך באיזו רשות,” אמר אבּאיוֹב באכזריות. “ברשות
החיילים הרעבים שלא יכלו לעלות על שׁיח' ג’ירח. הם הרשו לי! ואתה פה אצלי
בסך־הכל חייל ואני המפקד! ולא איכפת לי אם זה מוצא חן בעיניך או לא! אתה
יכול לכתוב מכתב־תלונה למושל־העיר או לבן־גוריון או לקדוש־ברוך־הוא, אם יש
להם פנאי לעלוקה שכמותך. אתה מכניס לי דמוֹרליזציה בבית־החולים.
אינטליגנטים אני צריך פה, ציירי נערות עירומות ופייטנים… אתה… אתה יודע
מה קרה לך? אתה מקנא! זהו, מקנא! אני מכיר יפה טיפוסים כמוך, שתמיד מרחמים
על כולם ודואגים לכולם, והכל מפני שעמוק־עמוק באשכיהם אינם אלא תינוקות
עלובים המקנאים באבא הזוכה במיטתה של אמא, אני מכיר אותך, ילד!”
אסא הביט בו נדהם עד שחש בדמעות העומדות לפרוץ וקם בחפזה
ויצא מן החדר. בחוץ הליט פניו בידים רועדות. אחר־כך חזר אל הגג ופניו
צרובות מפני מלח הדמעות שהתיבשו. הוא שׂם פניו אל החדר והנה ראה את חמוטל
וקלארה יושבות על אחת הכיפות.
חמוטל הביטה בו בענין. “מה קרה, אסא, קרב נואש?”
“לא,” התיז בחפזה. “הלכתי להתאונן עליך. רציתי שתדעי.”
“הו,” אמרה. “יפה אתה עושה.”
“יפה מאוד,” צחקה קלארה. “אנשים בעלי־פרינציפים נכבדים בעיני תמיד.”
“וישרים”, אמרה חמוטל, ספק בלגלוג ספק כמגינה עליו.
“זה לא היה קל, האמיני לי!”
“אני בטוחה שלא,” אמרה בלי קנטרנות.
“לא, בודאי שלא,” הוסיפה קלארה.
הוא התלהב. קולו נצטרד קצת, אולי מחמת הבכי. “את יודעת, את
יודעת מדוע, בגלל חימו… לא, אל תביני אותי לא נכון, שיערב לו, אינני בא
לעוץ לך מה לעשות, את רוצה לטפל בו? טפלי בו. אבל הוא לא היחיד, את יודעת,
הוא לא היחיד. ישנם עוד, אחרים, לא אני דוקא, אחרים. זו שאלה של
עקרון.”
“אתה יודע,” אמרה קלארה, “כשמישהו אומר לך שזו לא שאלה של
כסף אלא של עקרון, תדע לך שזה הכסף! אתה רצית להגן על מוּסר הבית? טוב
ששאלתי משום שכך אוכל לענות בעצמי, אחרת הייתי מסוגלת לומר את האמת, וזה
קשה אפילו לגוֹיה שכמוני.”
“אבל באמת,” התלהב אסא. “יש אחרים, כולנו, מה את חושבת,
זהו בית־חולים, כולנו לחמנו, סבלנו, כמוהו. אין מי שיגיש לנו סעד של ממש…
ואסור לאף אחד עכשיו להקדים את טובת־עצמו לטובת־הכלל. אני יודע שזה נשמע
מפוֹצֵץ, אבל גם הנצח אינו מסמיק כשאנחנו אומרים שאנחנו נלחמים פה למען עיר
הנצח.”
“שמע־נא,” נתכעסה קלארה, אף כי עדיין לא סר חיוכה. “אתה יודע יפה שהיא לא ביקשה זאת. חמוטל לא גנבה אותו לעצמה.”
“אז מה קרה? החסידוֹת?”
“האחיות חדלו לטפל בו. היא לא, זה הכל. במקום לברך אותה על כך אתה טוען טענות. התבייש לך.”
“לאו דוקא! היא פתחה להן פתח, פירצה, והן נכנסו ברצון. מי
היתה מעיזה להתעלם ממנו אילמלא ראו שיש מי שלקח הכל על עצמו? אי־אפשר לבוא
עליהן בטענות.”
“אתה מגזים,” אמרה קלארה ונשתקעה בהרהורים.
“המצב נורא,” המשיך אסא. “אתמול ניתחו בחור מן הגדוד
הרביעי, במקרה עברתי, ניתחו את רגלו. היית צריכה לשמוע את הזעקות, הקירות
רעדו, ראותיו כמעט התפקעו. ובחדר־הניתוחים העלוב הזה היתה אחות אחת בלבד.
חמוטל דרושה לכולנו כאן.”
“הוא צודק,” אמרה חמוטל לבסוף והביטה אליו, אבל דיבורה כמו
היה מכוּון רק אל קלארה. “אולי לא הייתי רשאית, אבל מה יכולתי לעשות? כך
נהיו הדברים, איש אינו יכול לומר בוַדאוּת שאני היא שקבעתי אותם. ואתה, אסא
יקירי, אתה הלכת והתאוננת, ואין בזה פגם, בתנאים האלה; להבת המוּסר חרכה את
אצבעותיך. אבל לבכות?” והיא הביטה בקרירוּת אל עיניו הלחות ולא גרעה עיניה
מהן. אסא הבחין בנעימה של מרירות וזלזול בקולה, קלארה בהתה רגע כמהופנטת
ומיד פרצה בצחוק קולני, וחדלה באחת.
“מנַיִן לך שבכיתי? אני לא כל־כך בוכה!”
“לא, לא כל־כך, אבל בכיתָ!”
“אַת משתמטת מן הנושא.”
“אני עייפה, אסא.”
“ואני?”
“אתה? גם אתה שייך?” חייכה. “אתה ראית צורך ללכת ולהתאונן עלי, וזה מחייב אומץ רב. האם מעדת?”
“מדוע, חמוטל? מדוע?” קולו היה מתחנן.
“אינני יודעת. אולי אני באמת מצטערת. סלח לי.” היא חייכה
אליו ושתיקה קלה נשתררה. ואז, עוד החיוך על שפתיה, דיברה שוב, בעוקצנוּת.
היא לא ידעה מה היה לה. “אסא,” לחשה, “מדוע בכית? רק זאת, מדוע?”
“וחימוֹ שלך אינו בוכה?” אסא ירה את מליו. הוא חש שהכל נערם ומתגבב עליו והוא עמוס לעייפה.
“לא, הוא לא בוכה, אסא,” אמרה מתון־מתון. “אין לו במה לבכות.”
אסא חש כילד שסרח. אנה יברח? וכילד שסרח נתמלטו המלים מפיו דוקא להכעיס:
“אבל לילל הוא יודע!”
“אל תהיה נבל,” אמרה קלארה בקול רם שהחריד את השיחה
החרישית ואת הערב היורד על גגות העיר. באופק האפל ירד גשם קל,
ורֶסֶס־הנטָפים נגלה בהֶבהקים של אורות רחוקים. מרחוק נשמעו יריות
בודדות.
“בירת העולם, פנינתו הנהדרה – מנוצחת,” אמר אסא כסח לנפשו.
“עוד מעט יגיע הגשם גם לכאן,” אמרה קלארה.
“אני מצטער,” אמר אסא בלחש. “אבל אני משתגע, יוצא מדעתי.. אני חש שהייתי לעדר חיות פרועות משולחות־רסן, משהו כזה…”
“אני, אני, אני,” לחשה קלארה בארסיות; “אתה מקנא! עד עכשיו
לא אמרנו את המלה; בוא נוציא אותה לאור. טוב יהיה לה לצאת לאויר העולם.”
לאור הירח של ראשית החודש היו פניה לבנים כסיד.
“הוֹ, קלארה.”
“היא משוגעת אחריִך,” צחק אסא פתאום, רשעותה של קלארה
התירה את לשונו. “אני מאיר לבבות בלפיד חלוּד!” הוא הורה באצבע רועדת על
קלארה, ושלשתם צפו בחרדה באצבע המפרפרת ביניהם, כאילו לכדה את האימה שבאויר
ובלבבות כנייר דביק לזבובים. “מה יש בך?” לחש כסח לנפשו. “אינני תופס. נערה
ממוצעת. סמינרטיסטית מובהקת. פרחים מיובשים בתוך ספר־שירים, תמונה של
וַן־גוֹך על הקיר, ונא לא לשכוח – חבר בפלמח, שנהרג.” הוא התאושש והגביר
קולו בבטחה, ואצבעו היתה יציבה. “שׂער קצר, אף סולד, לא מכוערת, לא, אבל
יופי די ממוצע, לא סוער, לא משַׁגע פילים… וכולם, כולם עד אחד, ד”ר
אבּאיוֹב, ה’ראשית', פראנג’י, חימוֹ, מַרקוֹ, קלארה, אסא, יורם, כולם
משתחוים לפניה. הגבירה חמוטל, חמוטל שלנו, חמוטולטל! חתולית שלנו, חתוליתנו
הרחומה! בואי נדבר גלויות, הלא ישנן אחיות טובות ממך, הזריקות שלך מכאיבות,
לעתים קרובות אינך מוצאת את המקום ואַת מחטטת ודוקרת ומכאיבה, אבל כשזו אַת
– הכל כשורה, לא מיללים ולא צועקים, מכווצים שפתיִם ומתאפקים. למה? כי זאת
חמוטל! וחימו? הוא זוכה בטוב ביותר. לאן הלך הסַפּר? הלך לקנות סיגריות
‘לטיף’; לאן הלכה האלוהית, להושיב את חימו על הסיר.""
“שמע, בן־אדם,” חמוטל היתה נרגזת. “אתה מדבר כנבל, אתה שעד עכשיו חשבתיך לידידי.”
הוא נשתתק והביט בה בעצב. “כן,” גימגם לבסוף. “אני באמת
ידידך. אולי באמת קינאתי… אולי… וזה מוּתר, סולחים. יש מקומות שמקילים
הרבה עם בעל שרצח מאַהב מתוך קנאה, על־פי חוק בלתי־כתוב לבעלים מרוּמים.
ואולי לא? אולי באמת ובתמים דיברתי, ובאמת ובתמים ביקשתי את טובת הכלל?
עכשיו כבר אינני בטוח, אני עצמי אינני יודע. אני מבולבל… אני מצטער, אבל
אני באמת ובתמים ידידך, בין אם אַת יודעת זאת ובין אם לא. כשכל הידידויות
האחרות תגוַענה – איוָתיר אני. כולם אומרים שאני מקנא, אולי…”
“מי עוד?”
“מה?” הוא הביט אל קלארה בתמהון.
“מי עוד אמר לך שאתה מקנא?”
“אבִַּיאיוֹב!”
'אה! הדֶגֶנֶרַט הזה,"" אמרה קלארה.
“קלארה!” חמוטל חיננה קולה. “אבּאיוֹב הוא איש עסוק. איש
אומלל ועסוק, שמוטל עליו לנהל בית־חולים בעיר נצורה בלי די רופאים ואחיות
מקצועיות, ובלי מוֹרפיוּם ותרופות, ומים ומזון, והאחריות נוראה. איך את
יכולה לדבר עליו ככה? אם תחשבי על האחריות הרובצת עליו ביום ובלילה תראי
שהוא מלאך.”
“אַת מצחיקה,” אמר אסא. “את תצליחי ללמד זכות על השטן
בכבודו ובעצמו. מדוע כולם אוהבים אותך? משום שאי־אפשר כנראה לא לאהוב אדם
שלעולם אינו מתאונן ולעולם אינו פוחד. מעולם לא יראת מפנינו, לא התאוננת על
קשייך. אפילו פעם אחת לא התפרצת, לא נחרדת משלוָתך, לא איבדת את
שיווּי־משקלך. וזו חוצפה! מוּתר לך להיות קצת אנושית, לקלל, להרים קול,
לצווֹח, להתריס כלפי שמים – הלא אפילו חסידים וקדושים מטיחים דברים לפעמים.
ואַת לוחשת לעצמך את כל צערך כדי שאפילו אלוהים לא ישמע שגם לך יש לב בוכה.
תשמעי,” הוא צוַח כילד נרעש, “אַת אינך אמיצה יותר מאחרים, אבל אַת כאילו
עשויה מאבן או מברזל, תמיד שלמה וחזקה. וזה מרגיז. כי זה לא נכון, זה זיוף,
אַת בשר־ודם כמו כולם, וזה מה שמרגיז, זה מה שמעורר רצון לשמוע אותך מקללת
פעם אחת, משמיצה לתיאבון את אבּאיוֹב; אני רוצה לשמוע אותך אומרת עליו שהוא
חולש על מאה וחמישים פצועים כאילו היו פושעי־מין, ורוצחי־אמהות, ושבימים
כתיקנם לא היו מניחים לו לנהל מַחראה בכפר של אוכלי־אדם בג’ונגל! אבל את
מסוגלת לנשק כל פצע פתוח כאילו היה מעיין נוטף עסיס ושום דבר אינו מעורר בך
גועל־נפש, ואינך מתבלבלת לעולם נוכח עדר החיות האלו. בחיי! אַת טיפוס! ללמד
זכות על נבל כמו אבּאיוֹב!…”
“אולי יעניין אותך לדעת,” הפסיקה אותו חמוטל וניצוץ של
משובה קשוחה בעיניה, “שאני הלכתי להתאונן באזני אבּאיוֹב וקראתי לו נבל אל
פניו.”
“אַת?!”
“כן, אני. ברגע של רחמים על עצמי, ובמַסוה של מלחמה ולצדק
ויושר; מקרה של הֶתקף קל של פּרינציפּים.” והיא פנתה והחלה צועדת אל הפתח,
וקלארה ואסא מביטים אחר גזרתה החומקת לתוך חשכת החדר.



 
פרק שמיני
הגיחוכים על דבר אהבתה של חמוטל לגולם לא פסקו לגמרי, אבל
כעבור זמן־מה חדלה הפרשה להיות ענין עיקרי לענות בו, על־כל־פנים על־פני
השטח, וכפי שהתבטא אסא במלים שהיה פראנג’י מכנה מלים של בית־מרקחת, נשתרר
סטטוּס קווֹ. הגיחוכים הרוחשים בסתר מזה, וחימו מזה, ואי־שם בתווך שרויה
חמוטל. לא ארכו הימים ונתברר לחמוטל לפליאתה, שעכשיו שקהו במקצת העקצים
המכוּונים כלפיה הריהי מתגעגעת עליהם, ונוח לה שלא פסקו לחלוטין.
לא ביום אחד נהיו מַרקוֹ וחמוטל לידידים. בתחילה, לאחר
ההיכרות הראשונה עמו והחיוך הלא־מבויש שהישירה אל פניו, היתה מהרהרת בטעם
ישיבתו כאן ומנסה לסלק ממוחה את המחשבה על התוצאות אם יצליח לבצע את זממו.
אבל קמעה־קמעה כמעט חדלה להכיר בו, וניתק המגע הקל שקשרוּ בתחילה. מרקו לא
דחק בה, הוא המתין לה בסבלנות רבה. כל חזותו אמרה שנתברך במידה מופלגת של
סבלנות. הוא נתן לה, כך סברה מאוחר יותר, להגיע אליו. בחושו הבריא הבין
ללבטיה. היא שאלה את אסא במה עוסק מרקו, בעסקי השוק השחור? אסא סיפר לה
שמרקו אוהב מאוד את אחיו ובא לבקרו יום־יום; בלילות הוא מפקד על עמדה על־יד
שיח' ג’ירח. אבל במקום לחבב את מרקו על נאמנותו לאחיו, התיחסה אליו בחשד,
ואולי אף בזלזול שלא התנסח במלים אלא ברחשים עמומים בסתר לבה. לדברי אסא,
כנראה היה מרקו “ירושלמי” מדי בשבילה. אולי. אפילו עכשיו, בזמן־מלחמה, הוא
מקפיד ומהדר בלבושו, וכשהעולם הולך ומתפורר הוא מסורק תמיד ומוצא לו מים
להתגלח יום־יום. בנוסח דיבורו המעודן והמסולסל, ובנימוסיו המצוחצחים
החגיגיים, טעמה חמוטל טעם של סגנון ליבנטיני נאה ומגוחך כאחד. לשונו לא
היתה עשירה, אבל היה בה איזה הידור שאינו במקומו כל עוד אין מתרגלים אליו:
“גברתי הנכבדה”, ו“אדון אחד ביקש ממני”, ו“במחילת כבודך”, ו“יסלח לי אדון
המפקד”.
היה ברור שהוא ספרדי, אבל קשה היה לעמוד על כך מתוך צליל
דיבורו והיגוּיוֹ, ובכלל קשה היה לקבוע לו שייכות עדתית כלשהי. לימים ידעה
חמוטל שזו תכונה מצויה בקרב בני ירושלים ושאר בני הישוב הישן מארבע הערים
הקדושות. היתה בו איזו אצילוּת פרימיטיבית שהפליאה קצת את חמוטל בגילויה
באדם חסר־השכלה. בתחילה לא השכילה לרדת עד חִקרהּ של הבריה החתומה הזאת,
העטופה הרבה מעטפות זו לפנים מזו, ופשטותה כמו מוציאה מכלל אפשרות מלכתחילה
שאמנם פשטות היא ותוּ לא, וממילא היא נושאת בחוּבה את החַיִץ הגודר אותה
ומקשה את המגע עמה. כאילו היתה אותה אצילוּת פשטנית מקרבת בימין ודוחה
בשמאל ולעולם נשאר משהו חתום וסתום שזר לא יקרב עדיו. לכן חששה חמוטל
מפניו. הכבוד שרחשה אל הלא־ידוע היה מהול בפחד ובסלידה. כל ימיה הורגלה
לחוג מסוים של אנשים, כמוה, כמו אסא, כמו ה“ראשית”; מאותם התחומים, מאותה
מערכת מפלגות, מאותם החוגים; אותם ושכמותם הכירה והבינה. כמעט לא פגשה
אנשים שהיו בוחרים בראש־ממשלה אחר. או כדברי אסא: “אַת ואני באנו מאותה
טיפה סרוחה.” כל ימיה הכירה אנשים שעולם־האסוציאציות שלהם אחד הוא פחות או
יותר. מעולם לא הכירה מקרוב אדם שהולך לבית־הכנסת בערב־שבת, עונד עניבה
ולובש חליפה כהה, מטפח את צפרניו ורוקק קליפות־זרעונים בפראות, מבלה את
זמנו הפנוי במשחקי קלפים ושׁשׁ־בּשׁ, שוחט במו ידיו את התרנגול שיאכל
בערב־שבת, פונה אל זרים בלשון נסתר וקורא לאמו “גברת”.
משהו בקולו ובעיניו הזכיר לה דמות של סרסוּר מצוחצח, מאלה
שבזמן מלחמת־העולם היו מביאים לבית־אבא בשר מן השוק השחור. הם היו מתגנבים
בחדרי־מדרגות ונושאים בידים מזיעות מזוָדות מלאות מכל טוב. משהו חשאי,
חמקמק, טמא. פעם אחת, בימים הראשונים, אף אמרה לאחות שכנתהּ לחדר שהבעתו של
מרקו מזכירה לה חטאים שחטאה בילדותה; היא התכוונה לחטאי־ילדות כגון העתקה
במבחן בבית־הספר, משיכת תפוח מן הדוכן של הזקן בקרן־הרחוב, קריאה בגניבה
ובלא רשות בספר־זכרונות של חברה. אותה אחות לא הבינה ושאלה שאלות, אבל
חמוטל לא טרחה להסביר לה.
נדמה היה לה שמרקו מנסה להציע לה משהו, והיא חשה שעל־כרחה
הופכים שניהם, הוא והיא, לשותפים לאיזה סוד, ומפני זכרון אותו סרסור היה
השיתוף בעיניה כשיתוף לדבר־עבירה. היא התיראה מפני חיוכו המסתודד. יש שהיתה
מנסה לדבר אליו קשות, אבל מעולם לא מלאה לבה לומר דברים בוטים ומפורשים,
וממילא נמצאו דבריה יוצאים כלטיפות קלות שאין בהן עוקץ של ממש, אף כי
כוונתן מרומזת. הוא לא נפגע כלל וקיבל את דבריה בשתיקה ובחיוך סלחני. היה
פורש את ידיו בתנועה מקרבת, עד שקמעה־קמעה נשבּתה אחר עדינותו המוצקה,
והחלה להבינו ולהעריכו, ואף לחבבו. וכל שרחקה מדפוסי־חייה הקודמים כן נהיה
מרקו למין משׂגב ומִסעד שנמצאה לה בו שלוה.
האחיות ריננו אחריו שהוא מחזיק בכיסו אוזן כרותה של ערבי,
כמין קמיע וסגולה. “הוא לועס אותה כמו מַסטיק,” היו אומרות. ונמצאה אפילו
מי שטענה שראתה אותו בכך, ודי היה לאחרות בעדוּת לא־בדוקה זו. כיון שביקשו
למצוא בו פסול, די היה בכל אבק־השמצה. הן נשבעו שהוא עוקר שיני־זהב מגופות
של ערבים, וכיסיו מלאים שינים וטבעות־נישואים – “החלקלק הזה”. חמוטל לא
האמינה להן, אבל בלבה ידעה שאפילו היו הדברים נכונים, היתה סולחת לו. והוא
שגוּנב אל אזנו שמץ מן הרננה, לא שלה מכיסו מעולם את קופסת־הסיגריות שבה
אמוּרה היתה להיות מונחת האוזן הכרותה. קמעה־קמעה נתברר שגם האחיות לא
קיבלו בשלוַת־נפש את מעשיה של חמוטל, כפי שנדמה בתחילה. והלעז על מרקו היה
מכוּוון בסופו של דבר נגדה. כאילו ביקשו לומר, ראוּ מי הוא בן־בריתה, ועם
מי היא מסתודדת. שהיא מטפלת בחימו – ניחא, הלא הן עצמן אינן להוטות כלל
לטפל בכָּעוּר המרוסק הזה, המהמהם כל היום, המצחין, החבוש תחבושות לבנות
כשֵׁד. אבל, ריבונו של־עולם לישון על־ידו? אסא, ששמע את השאלה הנרעשת הזאת,
סיפר להן את המעשה בתימני שחזר לביתו ומצא את אשתו במיטה עם גבר זר, והתרעש
וזעק: “שיכּנוֹזית, עוד מעט תתחילי גם לעשן” אבל הן בשלהן – לשבת שעות רבות
ליד מזרנו; להביט בו בחיבה כאילו הוא ארוֹל פלין, ועוד להתלחשש עם מרקו,
החלקלק הזה!
אסא אמנם היה לו חשבון משלו עם חמוטל, אבל באזני האחיות
הגן עליה תמיד, וביחוד שכמעט חדלו לדבר אליה וקמעה־קמעה נמצאה מוּצאת חוץ
למחנה, כמוחרמת. אי־שם בסתר לבו, כפי שהודה בינו לבינו, נוח היה לאסא בכך,
כאילו היא הולכת ומתיחדת למגן ומושיע אחד כמוהו. אבל התופעה כשהיא לעצמה
היא־היא שעיניינה אותו בעיקר – מה כואב להן ומה חוֹרה להן. הוא הבין שלא
סתם רשעוּת היא; תמימות הן מלהיות מרשעוֹת ורעוֹת־לב. וגם פשטנות יתירה היא
לומר שהמצפון המיסר אותן הוא הדוחף אותן למצוא בה פסול. בהשמצות התמימות
האלו, סבר אסא כעבור זמן, היה משהו נשיי ורומנטי מעיקרו. יכולת זו שבה לטפל
ככה בשבר־כלי כזה, חורבת־אדם, עוררה קנאה בנפש הנשית הצעירה והרומנטית;
קנאה במי שמסוגלת להרים בחיבה את הגולם המבעית למראה והמסריח, ולהושיבו על
סיר, וכל אותה שעה לתמוך בו, ואחר־כך לרחצו ולנגבו. כן נקרא לדברים בשמם,
לקנח לו! והכל טבעי ומובן מאליו, ובלי שום טענות ומענות. “שיא הנשיוּת
והאמהוּת”, ליגלגה פעם מרים, אחות ג’ינג’ית מנומשת ופיקחת, וכך קרעה לאסא
המופתע אשנב לנפש האשה. הוסף על זה את הקנאה הפשוטה, שיש לה לחמוטל איזה
“גורם אישי” בעבודתה, דבר שהוא בגדר מוֹתרוֹת אסורים, ועוד שהצליחה לחסום
את דרכו אל מעֵבר לפתח – “זה משהו”, כאילו עשתה המכשפה בכשפיה ועצרה את
המוות, ושכר־פעולתה הוא שיש לה אל מי לחייך; והוסף גם את עצם ההתקנאות על
שום היחס המיוחד של הפצועים והרופאים אליה, וכמובן חזותה הנאה, גזרתה
התמירה, שׂערה השחור הנופל תמיד על פניה – וקמעה־קמעה אתה מודה על־כרחך שזה
באמת קצת יותר מדי. כן, עיקר שכחנו, החבר שנפל בגליל. קשה להשלים עם שלמוּת
כזאת בעולם המתפורר הזה, הכל מתהפך, וחמוטל הורוביץ מתהלכת לה במַדי־אחות
שהולמים אותה להפליא, ונדמה שהיא היחידה שהצליחה לסדר לה את חייה כרצונה
בתוך התוהו־ובוהו. והצניעות החביבה הזאת, לעזאזל, והעדינות, והמעשיות
הנמרצת הזאת, שבצירופן ובמזיגתן הן מביאות במבוכה כל מי שבא במגע עמה. “האש
הקפואה”, קרא עליה אסא פסוק מגיתה. שאינה בוכה לפני זרים – מילא; שאינה
נוחה להשתפך ולגלות צפוּנותיה – מילא; שאינה מקללת ורוטנת – גם זאת אפשר
לסבול; אבל שאינה מזיעה, שאיש לא ראה אותה נוצצת מאגלי־זיעה, ובתי־שחיה
אינם נרטבים לעולם – מזה אפשר להתפוצץ ממש! האם אדם היא או מלאך? שתלך לכל
הרוחות עם טבעה החצוף, אנחנו נערות צעירות ונורמליות… וכך נתברר לבסוף
שחמוטל גורמת לאחיות מה שחימוֹ גורם לפצועים. כמו הפצועים ביקשו גם הן קצת
הכרה בסבלותיהן; חלקן הרי לא שפר עליהן; חייהן קשים ואפורים, והן מורעבות,
ונפשן יוצאת לקצת ליבוּב. והנה באה הלזו ונטלה את העוקץ ממצבן; נטלה מהן את
הגאוה בצרתן, את היחוּד והחד־פעמיות שבתפקידן הקשה בשעה גורלית; שללה מהן
את הזכות לרחם על עצמן. וכך נמצאו עומדות כמחנה, כגוף אחד שאינו מפוצל
ליחידים, לאישים, אף־על־פי שהיו ביניהן נערות יפות, נאות, כעורות, טובות,
פחות טובות, פיקחות, פחות פיקחות, מהן בעלות בטחון עצמי ומהן נוטות
להיסטריה – כללו של דבר, אוסף של יחידים ואישים; אבל לנוכח חמוטל, כמו
לנוכח הפצועים, כאילו אבדה אישיותן והן עומדות כעדר זה בשעת הסכנה, וגם
כאשר גוֹעה מישהי מפעם לפעם היא מביעה את רחשי הכלל, ולאו דוקא את צרת־נפשה
שלה, החד־פעמית.
מַרקוֹ אמר פעם בשיחה עם אסא: “הגברת הורוביץ מעט מתרגשת
אבל הרבה מַרגשת.” ועוד אמר, שהגברת הורוביץ את צערה לא מראה, אבל עמו היא
ישנה. ואסא צחק: “אתה מתכוון – שוכבת!” מרקו לא ענה בתחילה, אלא זקף עליו
עינים זועמות.
“אדוני יודע,” אמר לבסוף, “שאני שוקל היטב את דברי. אדוני
קצת גס לפעמים. אדוני מצייר ציורים גסים על הגבס של פראנג’י. בן־אדם צריך
להיות יותר עם גאוה, יתפוס לו איזו גאוה, אדוני.”
“זה לא קל,” אמר אסא בכובד־ראש.
“לא, זה לא קל, יראה את אחי. לא קל…”
וכך היה מרקו יושב יום־יום ליד מזרנו של חימו, לבוש הדר,
שותק רוב הזמן, “ומחייך בעינים של רועה־זונות”, כמאמרו הזועם של אסא, ומרקם
היחסים שבין חמוטל וחימוֹ ומַרקוֹ התחיל נותן אותותיו בחיי בית־החולים,
הרבה למעלה ממה ששיערו כל מי שניסו לצפות ולראות אחרית דבר.



איש לא ידע איך נולד הרעיון ומי הגה אותו ראשון. קמעה־קמעה
נרקם והלך, ראשיתו בקול דממה דקה, בשיחות בשפל־קול, בלחשושים מקוטעים,
וסופו בקול רם ובדברים מפורשים, עד שהיו הכל מיחלים ומצפים לצעד הבא של
חמוטל, שמתוך שטוּפח ככה בדמיונם של הפצועים חדל פתאום להיות אבסורד ונהיה
לדבר המתבקש ממש בתנאים ובנסיבות. הפצועים היו מצפים עתה שחמוטל תינשא
לחימו. “זאת תתחתן אתו בסוף אני אומר לכם.” והכל יִחלו שיפול הדבר הנפלא;
המוות בושש לבוא, היא עצרה אותו ליד הדלת; ואם אי־אפשר להכות את האימה
מכת־מוות, אין אלא להקהות את שיניה במעשה מרעיש ומופלא –“חתונת־דמים”
כביטויו של אסא. חימו העיור והקטוע והגדום והמרוטש והדווּי והמעוּנה אין לו
זכות־קיום. אבל חימו הנשׂוּי לחמוטל!… בכך יינטל העוקץ ממצבו והקץ לא
יהיה חשוב כל־כך. וגם נוח יותר לאחל לאדם נישואין עם חמוטל מלאחל לו את
המוות. לפחות על דעת המצפון, וכך נמצאו דוחפים את חמוטל אל חימו. לצורך זה
היו כולם לאגודה אחת והיו משיחים בענין במשנה התלהבות; כך נוח היה יותר
לשכך את הקנאה בלבבות הפרטיים.
מן החלונות נראו שמיה הכחולים של ירושלים, ולפרקים נשמע
טַנגו מתקתַק מבית המסעדות שמנגד. ובחדר־הפעמונים הקר והעוֹין היה הכל אפור
וחדגוֹני, והחיים התנהלו בעולם תָחוּם, שפועלים בו חוקי־ברזל; הם אכלו ושתו
וישבו על הסירים על־פי פקודה. ועתה נתפסו במעומעם לאמונה שחמוטל נשלחה
אליהם כדי לזעזע קצת את העולם הזה, כדי להרעידם ולהפעימם.
נוהגים היו להתבדח ביניהם, כיצד יחזרו התל־אביביים שביניהם
יום אחד אל תל־אביב ויעמדו ליד השעון בכיכר מוגרבי וישאגו: אנחנו חגוי
בּאבּ אל־ואד, לחמנו בירוּשלים, הצלנו את המולדת, תנו נדבה! או כיצד יערכו
כינוס של הנשארים בחיים בתא־טלפונים. ביחוד אהבו ללגלג על עצמם בכינוים
שונים שהיו מכנים לעצמם, משׂחק שהיה למקור־שעשוע לא־נדלה. בין השאר קראו
לעצמם “חבורת הפרסים האבודים”. “מה פירוש?” היה אסא מסביר לשואל התמֵהַּ.
“האנשים שלא יקבלו פרסים! על זה אין מקבלים פרס, על זה אין מחלקים מדליות.
הפצעים בוערים, אדוני. לרגע היינו גיבורים בשדה־הקרב, מגש־הכסף, תקומת־העם,
התשובה על הגיטאות, התקוה בת אַלפּיִם… ועכשיו ראה למה היינו?
לילדי־התופת של ד”ר אבּאיוֹב."" וכשהיה מישהו מצליח, אם לשם השעשוע והספורט,
או מתוך טמטום, לזחול אל הסיר בכוחות עצמו ולשבת עליו, היה מעביר מבט־נצחון
מאיש לרעהו, וצועק בקול: הי! ולא כדי לזכות במחמאה עשה זאת; היטב ידע את
אָרחוֹת חדר־הפעמונים; מה מוּתר ומה אסור; הוא צעק הי כדי שמישהו מחבריו,
ולעולם אין לדעת מי, יתרומם בכעס על מזרנו ויצעק בקול ניחר ומרושע: “מה יש,
לך, אדוני? בעד זה לא מחלקים מדליות!” ותרועת־צחוק אדירה תענה לו. משחק זה
היה חוזר ונשנה תמיד ללא לאוּת, ותרועות־הצחוק היו רעננות תמיד, כאילו שמעו
בראשונה בדיחה חדשה. ובעולם החנוט הזה היו שרויים תמיד בציפיה; מצפים היו
לצלצול הפעמון שינער אותם ויטלטלם טלטלה; לנפצי הפגזים שירעידו אותם; לרעמי
צחוקם שלהם למראה אחיהם הזוחל אל הסיר; ולחתונת־הדמים של חמוטל עם הגולם
שלה הם יִחלו בכליון־נפש למחוה הנהדרת הזאת, במקום שאין מחלקים שם מדליות
על שום דבר. “בקיצור,” היה אסא טוען בכובד־ראש, הם מפללים לקדושה במקום
הטומאה, ומבקשים את הנצח במקום שאפילו אלוהים מסרב לשכון שם. לכן הם
מצלצלים אליו וצוחקים למשׁבּת עצמם.""
קלארה דאגה לחמוטל. היא ראתה את הנעשה, הבינה את פשר
המשחק, ודאגה. קלארה, שלדברי אסא מסרה את בתוליה לאלוהים, חששה יותר מכל
לאותה כמיהה מובנת לה יפה לקדוּשה שאין בה אלוהים. חיפוש האלוהים במקום
שאיננו, היה בעיניה, כפי שאמרה לא אחת, פשע נתעב שאין לו מחילה. היא חששה
ולא היה לה מישהו לשפוך לפניו את לבה. השאיפה לנישואי־הדמים הפחידה אותה.
היא חיתה לבדה עם אמונתה, יחידה בין עובדי־האלילים המטורפים והשסועים הללו.
לא היה לה כומר לרפואה לכרוע ברך לפניו ולהתוַדוֹת. העיר העתיקה על
כנסיותיה וכמריה היתה נעולה בפניה. ובעיניה בערה תשוקה אילמת למשהו שימחץ
הכל, שינתץ, מעין יום־הדין משומר בקופסה, חגיגת קץ־כל־בשר
בזעיר־אנפין.



 
פרק תשיעי
“הימים מתמשכים והולכים, שזורים זה בזה כזר של קוצים” –
שורה מיומנה של קלארה. חמוטל הירהרה שהימים חולפים מחוץ לחייה. מזרנה קרוב
למזרנו של חימו, ובלילות היא מתעוררת משינה טרופה ומביטה בו; בפניו
החבושות, בפיו הנהדר תמיד, בלחייו המציצות נוגות מבעד לרטיות הלבנות. היא
מביטה, וכל מה שמתרחש מחוץ למוקד הזה אינו קיים עוד; הכל נאכּל ומתמוסס
באיזה מרחב רוטט ומתעצם בינה לבין העולם. מיום שהגיעה לכאן כמעט לא הירהרה
בעברה, אף לא בידידה שנהרג בגליל, שהיתה מאוהבת בו פעם, יש להודות. דמותו
נשארה כתצלום דהוי בשיפולי מוחה. אבד ונשכח. הוריה, משפחתה, ידידיה, כל
שעבר עליה – הכל צלל לתהום הנשיה. בכך לא נשתנתה משאר שוכני־הבית, שחיו
כמעט רק בהוֹוה, או באיזה הוֹוה שמתמשך לעתיד קרוב פרוּט לפכּים קטנים,
נוסח “בעוד שבעים ושתים שעות תוכרז הפוגה”.
אולי מתוך חשש זה בלבד, החשש שהיא מאבדת את הקשר עם העולם,
החליטה להיענות להזמנתו של הד“ר אבּאיוֹב להשתתף במסיבה ה”צנועה"" שעמד
לערוך בחדרו באותו ערב. קלארה הזהירה אותה מפני העתיד, אבל חמוטל טענה
בפשטות שהיא צריכה לקצת פורקן. קלארה חייכה; “לא אמרתי זאת מתוך קנאה
וקנאוּת, פשוט ריחמתי עליך, הרי אַת הולכת למסיבה ולאחר המסיבה יהיה קשה לך
לחזור. אַת יודעת לאן תחזרי אחר המסיבה?”
“מובן, שאני יודעת,” אמרה חמוטל. “אל חימו.”
קלארה פרצה בצחוק: “הנה לך הוכחה – הסמקת! אבל זוהי שאלתי,
איך, סבורה את, תוכלי לחזור אליו? או, נכון יותר, איך תוכלי לחזור לעצמך
כדי שתוכלי לחזור אליו? הכל ישתנה; פתאום תפקע ההילה האופפת אותך ותריחי את
ריח העולם האחר. האם את מוכנה לכך? האם את יודעת מה קרה לחוָה? היא לא היתה
רעה או רשעה, היא פשוט נתפתתה מריח תפוּח ומנדיבוּת־לב, נדיבות לבו של נחש
סובב בכחש. ולכן היתה הנפילה גורלית יותר מסתם תוצאה שלמעשה שמקורו בטבע
מושחת”.
“אל תדאגי לנסיכת המוּפקרוֹת.” אמרה חמוטל. “אני אנעץ את עצמי בפינה. אשתה קצת יין, ואבוז לכולם.”
“זה יהיה מחזה נאה,” אמרה קלארה. “מחזה נאה למדי… זוהי תפילה בהיפוכה.”
“לאו דוקא,” חייכה חמוטל. “וכי מנַיִן לך? הלא אַת, עם
המדים האלה והתפילה החרישית והחרוזים, אַת הלא אינך אלא אוֹטוֹמט של אמונה.
כשאני אבוא בשערי גן־עדן,” הוסיפה חמוטל בהיתול – לפעמים אהבה להתל בקלארה,
כמי שמנסה את אמו, כלומר מתוך אהבה ומעט חוסר־בטחון בקיומה –“ייתכן שאספר
עליך למלאך גבריאל. אבל הוא לא יאמין, לא! ואולי, רק כדי שיוכלו לחזות
במופלא הזה, תקבלי חופשה מן הגיהינום ויתירו לך לבוא ולהיבדק וכל המלאכים
יעמדו בשורה ויביטו משתאים… בדרך חזרה קחי אתך קצת שמפניה לכבות בה את
השריפות בגיהינום.”
קלארה ענתה לה בצחוק מתרונן: “בלעדיך, חביביתי, יהיה עצוב בשמים, ואני לא הולכת לשום שמים בלעדיך.”
“רוצחת!” צעקה חמוטל בחיוך.
נשפייתו הלא־צפויה של הד“ר אבּאיוֹב החלה בשמונה בערב. עוד
בשעות־הצהרים המוקדמות הביא משוּריין מאובק ונקוב־כדורים ארגזים של בקבוקי
יין וליקר ובּרנדי שנלקחו שלל מבתי הערבים העשירים של שכונת קטמון. השמועה
על דבר ארגזי המשקאות עשתה לה כנפים, וכעבור זמן קצר כבר סולקו כמה בקבוקים
מחדרו של הד”ר אבּאיוֹב. חמוטל קיותה בלבה שהגנבים האלמונים נהנו לפחות
משתיה טובה שהם ראויים לה לכל הדעות. אבל קלארה מיהרה לבשר לה שהללו הגיחו
אל קרבם רק כמה לגימות, ובשאר המשקה אשר בבקבוקי השמפניה הגדולים עשו
מקלחת. קלארה צחקה והודתה שהציצה, מתוך אי־אֵמון – היא שמעה את רעם הפקקים
הנחלצים ואת תסיסת השמפניה המתפרצת, והציצה וראתה הכל; ושכה יעזור לה
האלוהים, אם מה שראתה הוא מה שהפסידה, הרי ההתנזרות והסגפנות אינן אלא פרס
משמיִם, וחוששת היא מאוד שמא הויתורים שסברה שהיא מוַתרת למען העולם הבא
ייחשבו לה למוֹתרוֹת בלבד; ואולי יהיה עליה להזדווג עם אחד ה“יתושים” הללו,
כדי, “תארי לך, כופרת חמודה שכמותך,” לזכות במלכות שמים. “מה אומר לך?”
צחקה. “רק יהודים מסוגלים להתרחץ ביין במקום לשתות אותו; רק יהודי יעדיף
שמפניה על גופו משמפניה בתוך גופו; רק יהודי. ואַת הלא יודעת מה שאמרו,
עלינו הנוצרים, יסלח לי האל הטוב, שכל תרומתנו לעולם לאחר התרבות ההלנית
והרומית היא שחיסלנו את האמבטיות. שערי בנפשך,” טפחה על ירכה בעוית של צחוק
וחמוטל צחקה עמה; “אחד מהם עומד חה־חה־חה והופך את פי הבקבוק מגבוה,
חה־חה־חה וכל השאר חה־חה־חה עירומים עד קצם, סלחי לי על הביטוי, מתרחצים
ומשפשפים בידיהם חה־חה־חה את החטא הקדמון המרקיב ביין שמפניה חה־חה־חה תוסס
חה־חה־חה שעורר בי תיאבון לחטא שאינו חטא… את יודעת למה היו דומים?
חה־חה־חה לסי… חה־חה־חה לסיפוֹנים חיים.” ושוב התפתלה בעוית של צחוק עד
שדמעו עיניה. וצחוקה אחז גם בחמוטל, ומפני הצחוק היתה רוחן טובה עליהן עד
שעת המסיבה. ריחה החמצמץ של השמפניה התוססת עבר מחדר לחדר ועלה מקומה לקומה
עד שמילא את כל הבית.
בשעה שמונה בערב בדיוק עמד הד“ר אבּאיוֹב בפתח חדרו, לבוש
חליפה כהה, ובירך את הנכנסים בחיוך רחב, שעורר תרעומת וסלידה לפחות בלבו של
אסא. אסא אולי לא הבין ברור שהוא מתרעם ביחוד על עצמו, שהוא מוחל ככה על
כבודו ובא אל הנשפיה. חמוטל היתה מן המקדימים. היא רצתה לצאת ולחזור בשעה
מוקדמת, עד שלא יתעורר חימו ויצטרך לה. בין האורחים בלטו הרופאים הצעירים,
שכולם כאיש אחד לבשו פנים חגיגיות וישבו מסביב לשולחן עתיק מצויר
ציורי־קודש, ולא העֵזו לעזוב איש את רעהו, וכך ישבו עלובים ומעוררים חיבה
כאחד. מחוץ לשעות־העבודה היו ביישנים, ועדיין לא נוח היה להם במעמד פצועים
כה רבים, והם חשו אי־בטחון. לעומתם היו האחיות כנשרים בחופשה. הם חייכו
בהנאה חתולית וריחפו משולחן לשולחן ומאורח לאורח כמחוללות בכּחנליוֹת, והיו
כמנסות למלא בלילה אחד כל מה שחיסרו חדשים רבים. אַוריריות וקלילות היו,
חמודות וחסודות ככלות, והפיצו ניחוח נשי טוב של מים גנובים (חטאן נמחל להן
מניה־וביה) וסבון־טוּאלטה ריחני. כללו של דבר, יפה לחש הד”ר אבּאיוֹב באזנה
של חמוטל הנכנסת, כשהוא מחייך אליה מבעד לשפמו: “טריות כלחמניות, הא? טריות ומקפצות. תיישוֹת!”
חמוטל שמעה בעברה בפתח ולא הגיבה. מיד עלה בדעתה שראוי היה לה לחייך לפחות. ומשנכנסה אל החדר הפכה פניה אליו.
“תיישות, אמרת?”
“כן. לא התכוונתי חלילה…”
“אין מלה כזאת בעברית.”
הד""ר אבאיוב כיוץ גבותיו רגע קט, ומיד אורו פניו.
“נכון,” אמר, “לא חשבתי על זה.” ושניהם צחקו. חמוטל חשה
שיצאה ידי חובת מלה טובה למארח, ונכנסה פנימה. החיילים האורחים, שלכבודם
נערכה כנראה המסיבה, אלה מגודלי־הזקנים ופרועי־הבלוריות, שבגדיהם מדיפים
ריח דם וזיעה, פשוטו כמשמעו, היו שותים, ומסַפרים בדיחות וצועקים בקולות
ניחרים לשמע איזו הלצה. היא לא התפלאה כשמצאה את אסא במרכז ההתרחשויות; הלא
תמיד היה כמין קצין־קשר בין המחנות – בין הפצועים לסגל בית־החולים, ועתה
בין הרופאים והאחיות לאורחים. הוא ידע לשבור את הקרח, והאחיות התעופפו
כפרפרים מאורח לאורח, למוֹץ קצת צוף. עתה היה אסא מספר על נשיקה שנשק פעם
לנערה ירושלמית צעירה שבאה לבקר את אחיה בבית־החולים, והחיילים היו מתוחים
ונלהבים. חייל אחד, שכבר שתה כמה כוסיות ועיניו היו אדומות, פרש בהילוך
מתנודד מעם החבורה וקרב אל חמוטל; הוא נתן עינו בה בכניסתה, ועתה פתח מיד
בהרצאה ארוכה באזניה על מאורעות חייו הסוערים – כלומר, על הקרב הנואש
והמיגע על העיר העתיקה בירושלים שהשתתף בו בליל־אמש. “בגלל החרבון הזה,”
אמר, “ערכו לנו את הנשפיה הזאת.” חמוטל שאלה למה דוקא פה, ומה לד""ר
אבּאיוֹב ולקרב על העיר העתיקה. הוא משך בכתפיו ואמר: “אני יודע? אמרו לנו,
זה בעד זה, אז זה בעד זה.”
“אה,” אמרה חמוטל.
“בגדו בנו; העיר היתה בידינו, רחוב־היהודים, הכותל המערבי, דרך־היסורים, הכנסיות…”
“מה אתה סח?” חייכה חמוטל, שידעה שהוא נתפס לגוזמה. “גם הכנסיות?”
“לא, הכנסיות לא,” הודה באי־רצון גלוי, “חלק מרחוב היהודים והארמנים; אבל אילו נתנו לנו היינו…”
“אני יודעת.”
“אבל לא נתנו! השיבו אותנו; שלחו זקנים עלובים שיחליפו
אותנו כחיל־מצב, והם נשברו ומסרו להם את העיר בחזרה, ועכשיו הלכה ירושלים
העתיקה.” אחר־כך הלך למלא את כוסו ואחות אחרת עצרה אותו. האחיות נהיו עזות
ותוקפניות לאחר ששתו שתים־שלוש כוסיות. והחיילים היו מצטדדים מפניהן
בביישנות של נערים מגודלים שלא ראו אשה זמן רב, ורבים מהם אף לא ידעו אשה.
דיבוריו של אסא על גבורתו וגברותו במעשה הנשיקות הפחידו אותם יותר משגירו
אותם. הרופאים, שהיו רשות בדלה לעצמה, היו כחוגגים את גדולתם ורוב חשיבותם,
אבל הואיל והרגשה זו נמצאה להם רק בצוותא, לא נתפרדה חבילתם כל הערב. והם
ישבו צמודים זה לזה כאחים אובדים. הם סיפרו הלצות, ניסו לשיר יחד ללא
הצלחה, ואחד מהם אף ניבל את פיו (דוקא אותו ד""ר נוֹימַן, חשבה חמוטל בעצב);
הוא סיפר הלצות גסות באזני כמה אחיות, ונדמה כמגיע לשיא של איזו העזה
ומרדוּת, והרופאים צחקו בהתלהבות כמנסים להטביע בצחוק את מבוכתם, והאחיות
הריעו בצחקוקים כלהקת עופות־בר שנמלטו מכלובם.
הד“ר אבּאיוֹב היה עובר משולחן לשולחן ומחבורה לחבורה
ומשוחח קצת עם זה או אחר; היה מציג אנשים זה לפני זה, מחווה דעתו בנימוס
בשיחה סוערת בלי לחייב ראשו של איש, בקיצור – הוא היה המארח למופת. הוא
יכול להיות אדם סימפטי, אמרו בלבם מי שהכירוהו. קלארה חייכה אל חמוטל
והורתה בידה על הד”ר אבּאיוֹב, אבל כמו מתוך סוֹלידריוּת עם המעמד (עם
המסדר? תמהה קלארה) התעלמה חמוטל ממבטיה ומרמזיה. ובהגיע תור חמוטל לעמוד
לפני המארח, דחק הלה עצמו אליה, הסמיך פניו אל פניה עד שנאלצה לסגת קמעה
בנימוס ובלי לפגוע בו. קלארה הזעיפה פניה; מפני זה חששה ייותר מכל. בעיניה
היה הד""ר אבּאיוֹב מחַזר מסוכן, מסוכן הרבה מאסא או מפראנג’י, ולא היה בלבה
ספק בדבר כוונותיו של הדוקטור הנכבד, ולפי דעתה לא ערך את הנשפיה הזאת אלא
למען חמוטל ולכבודה בלבד. עתה השלים סוף־סוף את הסיבוב והגיע כמו באקראי
אליה, התחנה האחרונה, מחוז־החפץ, ופניו החייכניות והחצופות עונות בו שאֶל
הרגע הזה יִחל. קלארה השׂימה עצמה לא רואה ולא שומעת, וכרתה אזניה. הם
מדברים על חימוֹ, כמובן. וכי מנַיִן ישאב העלוב הזה אומץ והשראה אם לא
ממזרניהם הסמוכים של חימו וחמוטל? הוא ודאי רואה בזה קשר לאו דוקא תמים
וצנוע; היטב היא מכירה אותו, ולא מאתמול!
מעֶמדתה שליד הפתח, לא קרוב עד התערבות בהמון ולא רחוק
מכדי לשמוע יפה את הנאמר, היתה קלארה מאוכזבת. היא ציפתה בכליון־הנפש לאיזו
התרחשות “דרמתית”, היא, שלפנים, במנזר ששהתה בו קודם שבאה לכאן, אמרו עליה
שהיא “צופה תמידית בחיים”; ובמנזר אומרים דברים כאלה בלי שום חיוך של חסד;
תמיד ציפתה לנורא מכל. בלבה בזה למִשבתם של הבריות, אף־על־פי שלא חדלה
להתפלל לשלום שופטיה. היתה מצטלבת ושופכת נפשה בתפילה לכפר על רוע לבה, אך
לא הצליחה להיגמל מאותה רעה חולה. חמוטל היתה היחידה שהצליחה לדובב אותה
קצת ולהביאה לידי גילוי טפח מצפוּנותיה, וקלארה מצאה עצמה מכבדת אותה ללא
סייג אף־על־פי שהיא מלאה חולשות בשר־ודם ואינה “סובלת” ו“מקריבה” כמוה. לא
שסברה שחמוטל היא כליל־השלימות; יפה הכירה אותה; אבל על אף רצונה ונטייתה
לבקש מומים לא מצאה בחמוטל את המגרעות ואת האפלה שבנפש, שמחמתן היתה היא
שופטת את הבריות, ולאו דוקא מתוך אהבה נוצרית יתירה. ולא עוד, אלא שדוקא
במגרעותיה מצאה משהו מן השלמוּת, משהו אומר כבוד. “אילו היו בני־האדם
שלמים,” אמר לה פעם תלמיד יהודי מופקר שלימדה אותו בחיבה רבה במיסיון, “לא
היה שום צורך במלאכים, וגם אלוהים היה הולך לישון.” היא סטרה לו לחצוף על
פניו, אבל למן אותו היום נטרדה משלוָתה וחיתה באי־שקט מתמיד, כאותם בעלי
הקזינוֹ במוֹנטה־קרלוֹ, ששמעה עליהם מפי נזירה בקיאה בהבלי־העולם, החוששים
מפני היום שימציא איזה מתימטיקאי שיטת־חישוב שתחסל את הרוליטה – אפשרות
רחוקה מאוד, ואף־על־פי־כן.
עיניה היו משוטטות מן הד“ר אבּאיוֹב החייכני אל חמוטל
השוקטת, המדברת בשפל קול. אין אנשים שלמים, אמרה קלארה בלבה במין מֶרי;
חמוטל אינה קדושה! וכי על מה היה לה לוַתר? על מה? יום אחד היא עוד תרים את
קולה, הבטיחה קלארה לעצמה בשמחה, היא תצעק! היא תהיה ככולן, גופה ונפשה
יישברו, ואז תוכל להתקדש ולהיות ראויה לסליחה… וכאן נתיחד תפקיד לד”ר
אבּאיוֹב. חמוטל תסתפק בליל־אהבה זול וטיפשי בחיקו של מישהו, ד""ר אבּאיוֹב,
למשל; לנגד עינַי תהיה לשפחה חרופה, לאשה קטנה, כלבה מיוחמת; כמו כולן! ואז
אוכל לא רק לאהוב אותה אלא אף לסלוח לה… אבל כמו להכעיס שוחחו עתה על
חימוֹ פרח. וקלארה חשה כאילו מתקלסים בה.
“…אבל חימוֹ יכול להישאר בחיים איכשהו, ומה יהיה אז?”
קולו של הד“ר אבּאיוֹב היה משועשע מעט והוא הביט בפניה בעיון רב. היא לא
הנידה עפעף והסתכלה בו בעינים יציבות. בידה החזיקה גביע־יין כחול גדול,
רכוש המנזר, ומפעם לפעם לגמה ממנו. מבעד לדפנות השקופים של הגביע נראו
שפתיה אוריריות, אך גם מוגדלות לעומת שאר תוי פניה. פיה נראה סגול דרך
הזכוכית הכחולה, והיה רחב, ענקי. עמידתה השקטה, לגימתה האִטית, הנשית,
עוררו בד”ר אבּאיוֹב את ההתפעמות שיִחל אליה כל הערב. הוא חש שמתוך רגבי
חייו הרמוסים, מתוך אפרורית חייו היגעים ועצבונם, פורש לפניו מלאך פיסה
אבודה של גן־עדן. הוא הביט כמהופנט; זהו יָפיָם של הנשרים במעופם – את הנשר
העריץ יותר מכל בעלי־החיים. היופי שכוחו טמון בתנועה, שלא כיָפיָם של
רהיטים ופרטים, שכל עצמו בעמידה הקפואה. ולנוכח היופי הנע הזה היה הד“ר
אבּאיוֹב חש חולשה ומרגיש עצמו אומלל. בעמידתה הבתולית הנאה, בכיווּץ פיה
בתוך הגביע, דמתה חמוטל בעיניו לנשר אדיר־כוח ונאה שתוך כדי מעופו יטול גם
אותו, את הד”ר אבּאיוֹב העלוב, ויביאהו אל קנוֹ שבמרומי ההרים הגבוהים, ושם
ידרוס אותו וינקר ויטרוף. היא אשה, אמר בלבו בעצבות רבה; כל־כך אשה, גדולה
וסודית. אבּאיוֹב ידע שהוא איש שנועד לגדולות, שמשום־מה הרעו לו, ברשעוּת
ובצרוּת־עין, והטילו עליו משימות קלות־ערך הוא ראה עצמו כראש המנתחים
בשדה־הקרב, ממציא גדול, חוקר בעל שם עולמי, פּסטר, קירי, אדם שהעולם רואה
אותו מתוך יראת־כבוד. תחת זאת עליו לדאוג למי־שתיה לכמה אסאים ופראנג’ים
עלובים. שעה גדולה בחיי העם, והוא אנוס להחמיץ אותה; לא שעתו היא. הוא תיעב
את גורלו, קילל אותו יום־יום ושעה־שעה, בפרצי תאוה ומרירות שמביאים הקלה
פורתא והרגשת־אשמה מתקיימת יותר. חבל מאוד ועצוב מאוד, היתה חמוטל מהרהרת
לעתים, שהוא אינו יודע כי זו שעתו היפה. היא ראתה בו דוקא איש קטן, רופא
בן־בלי־שם ממדרגה שלישית, שהתעלה בנסיבות המיוחדות של שעת־חירום והיה לאיש
גדול, והוטל עליו לעשות מעשים שגדולתם נמנעה מטובים וחשובים ממנו. חבל שהוא
כל־כך מלא מרירות, כי לאחר כל הטענות והקובלנות והציניוּת הריהו אדם מוסרי
מעיקרו, הפועל תמיד על־פי צו מצפונו, וכך הוא עומד כמוקד של יופי בעולם
מכוער בתותחים ומרגמות ואברים רסוקים.
שלא כשאר שוכני־הבית לא מצא הד“ר אבּאיוֹב זרוּת במנהגה של
חמוטל עם חימו. הוא הסתכל עתה בשפתיה המושקות, הגומעות מתוך הגביע הגדול,
וחש שהנה מתגלה לו חמוטל כמות שהיא, ללא כחל ושׂרק. אשה, אשה ותוּ לא.
אחיות כסילות! אסא הטיפש. אשה. זהו! וסוף פסוק; ובאשה מתגלמים סופו של השפל
והנקלה וראשית ההוד והתפארת. כי על כן היתה סתם אשה לד”ר אבאיוֹב הכוסף
העליון. האם יפה היא, לא יפה, מי יודע? ולמי זה איכפת? כנשר זה במעופו יפה
היא רק בשעת מעשה, בזמן שגופה פועל. עד שהיא עומדת ושותה ככה נדמה לו לד“ר
אבּאיוֹב שגילה את סודה; היא חיה רק בשעת העשיה, ומתה בין עשיה לעשיה. אין
לך בעולם בריה רגועה ונינוחה מנשר מנמנם בשעת מנוחתו; אבל הופעה זו של
רגיעה גמורה מתעצמת שבעתיִם מהרגשת הכוח והפראות הגנוזים־רדומים בעמידה
הנינוחה, ואתה מצפה שהנה־הנה יתנער ויעוט על טרפו! איזה הוד, איזה הדר!
יפיה אינו רוחני, אמר בלבו בהתלהבות. ראֵה את שפתיה המשוקעות בגמיעה וכמו
גוררות אחריהן את כל ישותה. יופי גופני הוא מעיקרו, בשר־ודמי. האם היא יצור
עלוב כמוני? אלוהים שמא? אולי? גופניותה עוטפת אותה ככתונת־לילה שקופה.
ולכן היא זנותית, לא־הגונה, מושכת… ומבעד לעשן הסיגריות שחולקו כאן היום
בטוּב־לבו של המארח, מבעד לרעש ולרחש האהבהבים של האחיות הנלהבות, מבעד
לחריקות בדיחותיהם של הרופאים, מבעד לקולות הניחרים של החיילים, מבעד לכל
אלה ראה אותה הד”ר אבּאיוֹב בעיני רוחו עושה עמו מעשים של זנוּת. לא, לא של
אהבה; של זנות. הבדל יסודי בגישה, אם גם לאו דוקא בטכניקה. הכל נשאר במישור
המעשי, העסקי. הנה היא מפשיטה את בגדיו מעליו, בקרירות, בפנים חתומות. ידיה
חולפות על בגדיו, פורמות, פותחות, מקלפות… והוא חי, נושם. והיא אבן
נהדרת, שיִש. והיא שולחת ידים קרות, ודאי שקרוֹת,וצפּרנַים ארוכות וחדות
מקלפות אותו. ידים שאינן מרגישות (זה העיקר) מטיילות לאורך גופו הנשלף
והולך, והיא מעשנת סיגריה, ואולי גם מפזמת לעצמה משהו? לא, זה יותר מדי
רוחני. ובשעה זו, ראה זה פלא, מגיע הד“ר אבּאיוֹב לשיא חלומותיו: היא
קדושה, דוקא אז היא נהיית לקדושה. פרוצה קדושה, עיווּת ישן אך חי לעולמים.
וכי על מה כתב הירוֹנימוס הקדוש, שעל שמו נקרא הבית הזה, במכתביו הרבים?
הוא, האיש המשכיל, אב הכנסיה שתירגם את הבּיבּליה לרומית, הפילוסוף, ממיסדי
האסכוֹלסטיקה – על מה כתב אל המַטרונות הרומאיות שניצר אותן בתאוה של נער
מופקר על חורבן רומי? על קצהּ הקרוב של עירו האהובה, שאת תרבותה נצר בלבו
כל ימיו מתוך חולי והרגשת אשמה? לאו דוקא. בכך כמעט לא נגע. תחת זאת כתב אל
גברת רומאית אחת, שעכשיו שהיתה בתם לנזירה. תהיה היא – כלומר, אמהּ הגבירה
החסודה – לחמותו של אלוהים, ובתה תהיה לכלתו. וכאן ישב הקדוש ודן יפה־יפה
ובפירוט בשאלה מה תעשה הגברת הצעירה בוִסתהּ? בגירויי המין? הוֹ, על זה כתב
יריעות, שפך אוקינוסים של דיו, זה הקדוש המסתגף במדבר, שברח מוירגיל
ומסֶנֶקה ועינה את עצמו באבנים חדות. הוא הכיר בנישואין כמוסד המשמש מקור
לא־אכזב של כלות לישוע האלוהי, ואם הוא, הקדוש, כך, למה ייגרע חלקי,
אזוב־קיר שכמוני? כי על כן הוא, הד”ר אבּאיוֹב, מי שנועד לגדולות אבל חוק
הברירה הטבעית לא פעל במקרהו משום־מה, אדם גדול וטוב כמוהו, שנגזר עליו
להיות קרבן של גורל עיור וחסר־הבנה – הוא נכסף דוקא אל נשים שהיה דוחה
בעיניהן, נשים שהיה בעיניהן כנוֹתן אֶתנן. וכגודל כיסופיו אל המגע הזה כן
גודל פחדיו מפניו. וכך חי כמו בתוך צבת של תאווֹת ופחדים; הִתאַוָה והתירא;
התירא והִתאַוָה. וכל אותה שעה שהוא מתמכר להזיותיו לא ידע שחמוטל חושבת
אותו לאדם טוב ביסודו.
קלארה הקשיבה לשיחתם, ונדמה לה שהיא חשה במתיחות שבשתיקות
המשתררות בין המלים. אבל המלים עצמן נסַבו על חימוֹ – מה היתה מידת חומו
אתמול? אולי לא כדאי להגביר את מנות הזריקות, מה את אומרת? מנַיִן נקח מנה
מוגברת? וכדומה. קלארה היתה מאוכזבת. חמוטל הביטה בה, ופתאום הגבירה קולה
כדי שקלארה כרוּית־האזנים תיטיב לשמוע:
“יש לך עינים יפות, ד”ר אבּאיוֹב, נשים ודאי כרוכות אחריך.""
הוא נדהם רגע, צחק צחוק קצר וחדל. “אחרי? את מתלוצצת; אחרי? את סתם לועגת לאדם זקן.”
“כלל וכלל לא!” היא חייכה לעבר קלארה, וזו הסמיקה וצידדה
פניה. “אינך זקן כלל. ואף־על־פי שאתה משתדל להיות רשע, אתה די חביב, ויש בך
אפילו איזה קסם מיוחד. אתה מוצק ובעל־אופי – וזה חשוב. מחליט ועושה, זה מה
שאבא שלי היה קורא גבר. מחליט ועושה. וכך הוא קפץ מן הגג…”
“אביך?”
“לא, הוא לא קפץ. זוהי אמרה שהיה נוהג להשתמש בה. היו לו ביטויים מיוחדים במינם.”
“היו? מדוע, הוא מת?”
“לא.”
היא ראתה איך אבּאיוֹב מסמיק והולך, ועיניה הבוערות של
קלארה מפצירות בה. הוא נתן בה מבט לאה ואמר: “את מתלוצצת. אחרי לא רודפים.
אני איש זקן שחי במקום הלא־נכון.”
“לא, אל תאמר זאת.”
“כן. ומעשי הם מעשים קטנים ופחותים, שתדעי לך.” הוא כעס
בלבו על שהיא מתרככת אליו. חש אכזבה. הוא רצה שתתנכל לו, שתתאכזר אליו. היא
דיברה אליו טובות אבל זאב זקן שכמותו הבין שאינה אלא משתדלת להיות טובה
אליו. היא רוחשת לו רחמים וחיבה. הדברים דיכדכו אותו.
במרכז החדר גבר הרעש. חייל אחד היה מתניע את ארכּוּבת
הגרמוֹפוֹן השחור הישן שבפינה (רכוש נטוּש, תוצרת “גרמופון־ברלין”) ומישהו
פתח ארגז מלא תקליטים שנלקחו שלל בכפר ערבי כבוש. החיילים הביאום לכאן
כשנודע להם שיש פה גרמופון. האחיות התנועעו לקצב המוסיקה החורקת והרעשנית,
והד""ר אבּאיוֹב הזמין את חמוטל לרקוד עמו. כמעט אמרה להודות לו בנימוס
ולדחותו, אבל בראותה את ההתלקחות בעיניה של קלארה, נענתה ברצון. “בשמחה,”
אמרה בקול. הם סרו אל מרכז החדר והחלו לרקוד לאִטם ולרחף בעדינות, ומסביבם
השתוללה ההמולה בכל עוזה. המנגינה לא היתה חשובה, כי רוב התקליטים נתגלו
כתקליטים של שירים ערביים ומוסיקה מזרחית, ומשנשמעו הצלילים הראשונים של
תקליט כזה מיד היו כל המסובים פורצים בקריאות של גנאי ושאט־נפש, והחייל אשר
על הגרמופון היה עוצר לרגע באצבעו את סיבוב הדיסקוּס העטוף לבד חוּם ומסיר
את התקליט בכעס ומעיפו בעד החלון הפתוח. הכל היו ממתינים עצורי־נשימה לנֵפץ
התקליט על האבנים שליד העץ שבחצר למטה, ואז היו מחליפים את התקליט, וחוזר
חלילה. לעתים היו קוראים הידד לקול ההשתבּרוּת של התקליט, והכל צחקו וסברו
שהם מבלים את הערב הנפלא ביותר מיום שפרצה המלחמה. לפיכך לא שעו המחוללים
אל המוסיקה, אלא היו רוקדים לפי הקצב שהתחילו בו וקבעוהו בלבם. העיקר שנשמע
רעש. הרעש יצר איזו אשליה של מוסיקה. התקליטים היו הולכים ונשברים ליד העץ,
והרגלים, שנהיו קלילות דוקא מחמת המשקה, יצאו במחולות סוערים, או רקעו סתם
בחזקה לעודד את הרוקדים. הרופאים היו אוחזים עתה זה בידו של זה ושרים
“אַמַה יש לו תבלוּל בעין, אַמַה הוא אוהב אותי נורא, אני יוֹשְאֶבְאֶת אתו
על הסלָעֵעִים, העיקר שההוא יתפקע” או “בת שש־עשרה הייתי, ולא ידעתי כלום,
ופתאום התאהבתי בצועני ערוּ־וּם…” שירים שנשמעו מוזרים בפיהם. וסמוך להם
כירכרו שלושה חיילים עליזים בריקוד־עם ספרדי, ומטפחות מתנוססות בידיהם
כסכינים מבהיקים, והם שואגים אוֹלֶה אוֹלֶה, והנערות בורחות מפניהם
ומצטווחות באימה מעוּשׂה ובהתמוגגות גלויה.
לשוא ניסו חמוטל והד""ר אבּאיוֹב לרחף בפינת החדר לקצב וַלס
דמיוני ענוג. ואולי משום שהשתדלו כל־כך להתעלם מן ההמולה ומשאון התקליט הלא
כל־כך וַלסאי לא הרגישו מיד בשקט שהשתרר בחדר פתאום. לא שקט ממש, אבל
הגרמופון אלוף הרעש, שגיבש את כל הרעשים האחרים, חדל פתאום. חמוטל עמדה
מרקוד והסתכלה כה וכה בפליאה. מסביב עמדו אנשים נבוכים, עצובים ונכלמים על
שהכל נגמר, עלובים ואכולי־אשמה. נתברר להם שהשמחה לא תימשך לעולם.
קלארה ניגשה אל חמוטל ולחשה באזנה: “אסא שתה כל הערב.
חמוֹר, מַג’נוּן. שתה חביות!” וחמוטל נזכרה שזה לה כשעה שלא ראתה אותו,
והיא תרה אחריו בעשן הסמיך. היא ראתה את דמותו הצולעת על־פני החדר, וחייל
מוטל על הרצפה למרגלותיו.
קמעה־קמעה נתברר מפני מה חדל הרעש. אסא התנפל פתאום על
החייל אשר על הגרמופון והכהו מכות נמרצות. הוא סחב אותו אל פינת החדר,
והחייל היה המום והלום־יין מלהתנגד ולהתקומם אחר־כך רכן אסא על הגרמופון
האילם וכוֹנן את הארכּובה בדריכוּת, פניו נטולות־הבעה, אבל משהו בעיניו
הרתיע את החיילים העומדים משתאים מסביב. בידים רועדות הוציא תקליט שהיה
מונח בצד הערימה והניחוֹ על־גבי הלוּח, שיחרר את התֶפֶס, ומתוך הגרמופון
עלתה נעימה ענוגה וחרישית. הוא התנועע מעט לשמע המנגינה, וחמוטל אמרה בקל
רם: “תראה, דבקוּת!”
“מה?” הד""ר אבּאיוֹב לא ידע את נפשו. “מה קרה? מה הוא עושה? הנבל?”
“ככה מתפללים,” אמרה.
אסא חדל להתנועע והשתופף על־גבי הגרמופון. בינו ובין יתר
הנוכחים נוצר כמין שטח־הפקר שאיש לא נועז לעבור בו. הוא פיזם לעצמו עם
התקליט, ועיניו, שלא כפניו נטולות־ההבעה, חיו לרגע, וכל ישותו כמו התמקדה
בנקודה מאירה אחת באישוניו. האחיות, שבאו לכאן כדי ליהנות מן המסיבה, רגזו
על השממון המשתרר בחדר ומורגש שבעתיִם לנוכח כליון־הנפש הגלום בדמותו של
אסא, והן שלחו בו מבטים נזעמים. החיילים האורחים לא ידעו האם יצחקו או
ירגזו; בעולם המוזר שנקלעו אליו התרחשו דברים נשגבים מבינתם, וכאורחים
טובים וחיילים שאינם ממלאים את יעודם שתקו ולא אמרו כלום. אחות צעירה אחת,
צנומה אך שופעת חזה, שלקולה הצרוד היתה חמוטל נחרדת קצת תמיד, צווחה: “אה,
הילד המסורס!” בקולה היו לילה ועשן ויצרים וכמיהה לרוָיה, והיא רעדה בכל
גופה. “תחדל כבר, יא מסורס!” הוא חייך אליה במצודד, ומבטו כאומר: אני חס
עליך. היטב חרה לה, והיא רקעה ברגלה, ומשלא נמצאו לה מלים צנפה כסוסה צעירה הִיהיהיהייי.
המוסיקה קלחה בתוך הגרמופון, וחמוטל קרבה אל מרכז המעגל
ההולך ומתהדק מסביב לאסא. “הפוּגה הקטנה של בּאך,” לחשה לקלארה. “הוא
אידיוט,” אמרה קלארה. “הם יהרגו אותו הַחַיֶס האלה.” ואסא לא שמע ולא ראה
עוד. מתוך המהומה, מתוך כל הכלימות, עבדותו לפראנג’י, הד“ר אבּאיוֹב, חמוטל
וחימוֹ, מתוך כל אלה חזר אליו זהרור מילדותו היפה. התמימות של באך, התמימות
של אבא המנגן לו את הפוּגה הקטנה, והוא נאחז בה כטובע בקנה־קש. בית נאה,
מרפסת, קפה בספלים נאים מבית־אבא בהולנד, אבא קורא בפּרטיטוּרה. אמא סורגת.
הכל חזר והתאחד עם הילדוּת והוא חש שהנה ניצל; הזוָעה לא תנצח לעולם. הוא
בכה מרוב האושר. “מה יש?” צעק אל האחיות הנזעמות. “מה כואב לכן?” הוא פנה
אל חמוטל. פניו היו עדינות מכל שראתה עד הנה. “אַת, חמוטל, אַת יודעת, אַת
הלא החכמה, החכמה שלי. מה יש? לא נאה להם. ושירים של טמטום כן? אם כבר
מתחשק לגדיות המקפצות האלו לשמוע מוסיקה דוקא באמצע המלחמה, כשלמעלה גונחים
כל העיורים והפיסחים, אז שיהיה לפחות באך! אבל לא! ד”ר אבּאיוֹב מתחשק לו
לרקוד וַלס עם חמוטל דוקא; דוקא וַלס עם חמוטל! ומחר טנגוֹ! הא לכם מוסיקה
אמיתית, לא בכיינית, לא ערבושית מסריחה. מוסיקה מתאימה לבית־חולים ולמנזר,
לטהר קצת את הזוהמה. איך אמר שוֹפּנהאוּאֶר, סלחו לי על הביטוי, הנה הדמעות
הקפואות שלי, עד עכשיו היו במקרר… הָמֵסוּ אותן בזיעתכם המצחינה.”
חמוטל קרבה אליו ולחשה לו משהו על אזנו. הוא צחק בפראות.
התקליט הבּרלינאי הישן, שנקלע לכאן כבדיחה חסרת־פשר, הוסיף לנגן,
והצ’מבּלוֹ הוסיף להלום בחלל הרווּי עשן.
האנשים עמדו וציפו. הד""ר אבּאיוֹב מחה בממחטה את זיעתו מעל
מצחו והביט נכחוֹ בדאגה. אסא הוסיף לכוֹנן את הארכּוּבה וכשהגיעה המחט לסוף
התקליט חזר והעביר אותה לראשיתו. האחיות ביקשו לגשת אליו ולהניאו ממעשהו,
אבל שוב הרתיעון פניו המתוחות ועיניו האדומות.
החייל שאסא הכהו התאושש בינתים וקם על רגליו. עדיין נראה
תמֵהַ ומהסס. “חדל, אסא, חדל,” התחננה חמוטל, אבל הוא צחק אל פניה ושוב
השתנו פניו והקשיחו. “גם אַת, בּרוּטוּס?” הוא הרים קולו בצעקה: “בֶּסמֶה
מוּצ’וֹ? זה מה שהם רוצים? בֶּסַמֶה מוּצ’וֹ, ועוד בערבית? אַל בִּי
מַחרוּף אל בִּי מַחרוּפוֹ?” והוא שר לקול הפוגה הקטנה את
המלים הערביות של הטנגוֹ שנופץ לרגלי העץ. “אתן להם באך, גברתי הנאוה. חיות
רעות! שלל מלחמה הביאו לנו גיבורי ישראל! למעלה מתים ילדים; אולי ברגע זה
ממש מוציאים את חימוֹ שלך שאין לו כלום, וסוחבים אותו לגיא־בן־הינום, לשרוף
את הפגר! וחמוטל רוקדת לנו וַלס וינאי עם הדוקטור שלה לצלילי בּסַמה
מוּצ’וֹ. אל גולגלתא, קלארה, אל גולגלתא! עכשיו צולבים שם את חימוֹ שלך על
עץ־זית. ‘לגולם יש ביִת / בין עצי הזית / ובבּית עליה / בה תגור יפהפיה /
בתה תגור עמו תמיד / זו הגברת טוּלטוּלית’.” והוא הוסיף לשיר שירי ילדים
מבולבלים לצלילי הפוגה המצרידה והולכת. “תראי את החיוכים שלהן, האחיות,
מרגליות של זימה, של צוֹאה…”
לשמע הדברים האחרונים פרצו הרופאים פתאום בצחוק פרוע.
עדיין החזיקו ידים כילדות צעירות במחול המעגל. לאט־לאט הצטרפו לצחוקם גם
החיילים, ועוד מעט והצחוק היה להשתוללות, אדירה: החדר כולו צחק עכשיו;
הקירות והחלונות צחקו גם הם; צחקו החיילים והגרמופון, והכל גוֹעה בצחוק
מטורף, ומגדיל מכולם אסא, המחזיר שוב ושוב את התקליט לראשיתו. רק האחיות לא
צחקו. הן התחננו לפני החיילים הצוחקים, זו היתה הקומדיה של השנה, והחיילים
התמכרו להנאת הרגע המופלא והתפתלו מצחוק. הכל כל־כך חביב וטוב. צוחקים. אבל
האחיות לא צחקו; הן מיאנו לצחוק. הן עמדו מסכנות, יבשות ואומללות. הן דרשו
את דמו של הפושע האוילי הזה שהחריב עליהן את יומן הטוב; ביקשו לראותו מוטל
בריסוק אברים ולבטוש בו ולדרסו עד דק ואבק.
הפוּגה צירצרה, והחייילים הוסיפו עתה מחיאות כפּיִם
לצחוקם, ורקעו ברגליהם והתחבקו חיבוק־שיכורים וצעקו: “יא אסא! מלך
המצחיקים, יא אסא!” והד""ר אבּאיוֹב צעק לתוך המהומה: “הוא חושב שמגיע לו
פרס על שהוא נולד, הממזר! פרס מגיע לו! לתלות אותו, לתלות אותו!” אבל כשראה
שהמסיבה אינה דועכת שכך כעסו וגם הוא הצטרף לשאר הרופאים וצחק עמהם. הם שרו
עם המוסיקה: “לתלות את הממזר! לתלות את האפס! פרס מגיע לו! חי־חי־חי!”
וחמוטל צווחה פתאום: “אסא, הם מאחוריך!” וכולם החרו אחריה בצחוק פרוע:
“הגיבור, מאחוריך!” הוא הפך פניו בזריזות לא רגילה במי ששתה יותר מדי,
וחמוטל אמרה בלבה, הוא לא שתוי, הממזר, לא, רק מעמיד פנים. אבל כבר היה
מאוחר מדי; האחיות הצליחו לשסות את החייל המוּכה, והוא גח מאחור, וקודם
שנודע איך נהיה הדבר הועף התקליט בכוח וקול השתברותו נשמע מן האבנים
שבחצר.
ואז, כמו על־פי פקודה, החלה הרעשת־פגזים כבדה. האור כבה
פתאום והאנשים התחילו להסתלק אילמים וחפויי־ראש. צופר של אמבולנס נשמע בשער
החצר למטה. המסיבה המפורסמת בבית־החולים הארעי ג' פקעה כבועת־סבון. עצבות
ודכדוך שררו בכל. החיילים פסעו במסדרונות החשוכים ושרו בקולות ניחרים אל
פניהן האומללות של האחיות המובסות. הללו נסו אל חדרי הפצועים, שהתעוררו
מאימת ההפגזה ושאגותיהם נשמעו על־פני הבית. ובמסדרונות ובחדר־המדרגות
הוסיפו לרעום קולות החיילים: “וכשהבחורות יהיו לבקבוקים / הרי הבחורים יהיו
לפקקים / דופקים דופקים דופקים / לילות וגם ימים…”



 
פרק עשירי
חמוטל היתה בעיניה כספינה זעירה שמשליכה עוגן בחוף פרוץ;
כמין מגלה־עולם, קולומבוס או וַסקוֹ דה גאמה ממין נקבה, ועולם חדש מתגלה
לעיניה. בהתרגשות רבה ביקשה להכות שרשים בחייה החדשים, ולדעת מנַיִן באה
חמוטל חדשה ומתחדשת זו בסביבתה החדשה. עכשיו שראתה עצמה קרועה מעולמה הישן,
ומשתייכת והולכת קמעה־קמעה לעולם זר לה עד כה, מצאה עצמה מתמסרת לכך
בתאוַת־נפש, כאותם זקנים שבאחרית ימיהם התחילו מחטטים בעברם ומבקשים לבנות
את אילן־היחשׂ של משפחתם. במנזר הירושלמי העתיק החלה לחוש עצמה לא רק כפליט
זה המבקש להיאחז בארץ זרה ולומד ביגיעה ובחיישנות את עברה ותלאותיה, ומנסה
לשייך עצמו להיסטוריה שלה, והכל בכובד־ראש שמתוך תמימות, ובלי הומור, אלא
גם כבן אובד השב אל חיק משפחתו. היו לה מורים טובים באולפן למתחילים;
קלארה, שנהירים לה נבכי המנזר ועברוֹ, ומַרקוֹ, שהיה מספר לה ברצון
ובהתלהבות על מאתים וחמישים השנים שמוֹנה משפחתו מיום שעלה אחד
מאבות־אבותיה לארץ. כשהיתה מהרהרת בכך יש שהיתה באה לכלל רוגז, ויש שנתפסה
להרהורים נוֹסטלגיים: הנה היא מטילה עגנים בהססנות לתוך ארץ ובית שנתקפחה
מהם, כך נדמה לה. בלהיטות רבה כרתה אזניה לסיפוריה של קלארה על תולדות
המקום. קלארה דיקדקה בסיפור תולדותיהם של האבנים, שערי־הברזל העתיקים, הבאר
הסתומה, החדרים, האולמות הנעולים, מַעברי־הסתרים והעצים העבותים, והכל עורר
את דמיונה של חמוטל ונטע בה תחושת חירוּת פיוטית, אם אפשר לומר כן, עד
שראתה עצמה כפרח זה שרוּח נעימה ומשיבת־נפש מחזירה אותו לשדה־מכוֹרתוֹ.
תל־אביב, עיר־מולדתה, על הבתים דמויי התחבושות הלבנות שלה, העיר המודרנית
(“פלורידה החדשה בקצה האוֹריֶנט”, כמאמרו של אסא) נראתה לה עתה ליבנטינית
דוקא, וכמעט נשתכחה ממנה, ואילו אותה עיר־הנצח שבפי המורים לתנ“ך היתה
פתאום כמושכת אותה כלפי מטה ושותלת אותה. קלארה טענה שבחמוטל מתגלמת
“הטרגדיה של הישוב היהודי בפַלֶשׂתי… בארץ־ישראל”. זה הישוב הבא לכרוך את
עתידו עם עבר שכל עצמו ספר־זהב של חלומות, ולא היסטוריה ממש. ואז ידעה
חמוטל שקלארה זו לעולם לא תבין ללבה; איך תוכל מיסיונרית, שכל מעייניה
להציל משהו בנשמותיהם התועות של היהודים שעדיין לא ראו את אור האמת ואת
הדרך הנכונה (“הדרך היא ישו!” אמרה קלארה; “מותו של היהודי הנפלא למען כלל
האנושות, ובכלל זה”, חייכה בעצב, “העם הנבחר”.) – איך תבין מיסיונרית זו,
שהאבנים האלו, וסיפור המנזר הזה דוקא, המנזר הנוצרי, נוטעים בה הרגשת שיבה,
שיבת בת אובדת למכורתה העברית דוקא, וקמעה־קמעה היא הולכת ונהיית
לבעלת־הבית, הרואה את קלארה כסוכנת־בית שניהלה את הבית עד שוב הגבירה ממסע
רחוק? פתאום הבינה חמוטל את דבריו של הד”ר נוֹימַן בפגישתם הראשונה על הגג:
“אל תשכחי שכל מעיינם לנצר אותנו, לכך הם כאן, איננו חייבים להם כלום, הם
היו ונשארו אויבינו. זוהי מלחמה עד חרמה – אַלפיִם שנות־מלחמה הבאות לידי
הכרעה”. הד""ר נוֹימן המסכן, שכל־כך התאכזרה אליו; הלא גם הוא שייך אל מחנהָ.
“תמיד היינו פה, מיסיונרית שלי,” אמרה אל קלארה. “מי אתן מאתים שנות צלבנים אל מול נער עברי כמו הד”ר נוֹימן?""
“הד”ר נוֹימן?"" קלארה לטשה עיניה בפליאה.
“כן. את לא תביני, מיסיונרית טובה שלי. הנה לך משפחתו של
חימוֹ. אבות־אבותיו באו מאיטליה אל ארץ־ישראל בשנת תס”ב – את יודעת מה זה
תס“ב? 1702 לספירה שלכם, לפני כמאתים וחמישים שנה.” חמוטל חשה כיצד עצבות
וקנאה ממלאות את לבה. מאתים וחמישים שנה בארץ הזאת! איזו הרגשת שייכוּת!
“הוא עלה עם הגיבור החכם ר' אברהם רוּויגוֹ, סמוך לעלייתו של ר' יהודה
חסיד. בבית־המלאכה שלו היה סב־סבו של חימו יוצר אריחי־חמר שרופים ומבריקים
מלאכת־מחשבת, לפאר את חזיתות הבתים של ירושלים, שכם, יפו ואפילו בירוּת.”
מיום שנגע כל־כך ללבה סיפורו של הירונימוס ופיתו הדלה היה
סיפור הבית הולך ונהיה לסיפורה שלה. קלארה לא התפלאה כלל שחמוטל שותה בצמא
את דבריה. נזירה היתה, מורה, ועל הכל – מיסיונרית, וברי היה לה שכל מי
שעינים לו בראשו סופו להיתפס קמעה־קמעה לאמת הקדושה. מכל־מקום, מי שמבקש
ככה להיות אבר מן המקום, ולשכנע עצמו שאמנם חלק ונחלה לו בתולדות האבנים
האלו, חזקה עליו שהוא בדרך אל הגאולה, ולכן עשתה קלארה כמיטב יכלתה להפיח
נשמה בבנין הריק והחנוט, ולא ידעה שעל־ידי כך אין היא מקרבת כלל את חמוטל
אל האמת, אלא היא מסייעת לה לבנות את המיתוס של אילן־היחשׂ שלה ולקרב אותו
אל אילן־המשפחה של חימו. אחת היתה לחמוטל מה אמת בסיפור ומה אגדה. הכל
מתמזג כדי לשרת תכלית אחת: מדעת או שלא מדעת ביקשה חמוטל להיות ראויה מצד ה“יִחוּס”.
יסודות המנזר, כפי שסיפרה קלארה, היו רומיים, או לכל
המוקדם מסוף התקופה ההלניסטית. על אף חקירותיה של חמוטל לא יכלה קלארה
להקדים את קורות המקום לימי מלכי יהודה. קלארה היתה מוליכה את חמוטל הנפעמת
במבוֹכים הנפתלים של הבית, במרתפיו, בכוּכיו האפלים, בחצרות קטוּרוֹת ותוך
כך היתה סחה בתולדותיו. בחצר אפשר לראות עד היום, סיפרה קלארה, קטע ממה
שהיה במאה הראשונה לפני “הולדת המשיח” בית־מרחץ, שהוא עצמו היה חלק ממבנה
רחב יותר – אחוזתו הפרטית של אחד ממושלי־האזור, אלוף רומאי שחנה על־פני
ירושלים. מן המבנה הזה שׂרדו המרחצאות בלבד. מאחד השערים שרדה מזוזה והיא
מונחת במרתף המנזר עד היום, ועליה כתובת מהוּהה שמצויה בה פעמַיִם המלה
העברית “שלום”. הירונימוס הקדוש הגיע לכאן במאה הרביעית, כשכבר עמד המקום
בחורבנו, וישב בצל העץ העבות, שמסביבו אפשר להבחין עד היום באבנים השחוקות
ממגע ידים רבות.
אבל בניית הבית “שבו אנחנו גרות” החלה בימי מסעי־הצלב, או
לשם הדיוק – בימיו הסוערים של גוֹטפריד מבּוּיוֹן, שעלה ארצה בראשית המאה
האחת־עשרה (קלארה הצטחקה ותלתה עיניה בתקרה בחיוך של נצחון), בימים ההם
נקרא המקום “מלון־אורחים על שם הירונימוס הקדוש”. בקומת־הקרקע הראתה קלארה
לחמוטל שרידים של בית־חולים איטלקי, הוא בית־החולים שתפארתו (ככתוב בספר
שגילתה חמוטל כשחיטטה בעליית הגג שמתחת למרפסת דמוית האות H) על הרופא הוֶנֶציאני הידוע שהגיע לכאן עם הלגיונות האיטלקיים –
ווֹלירוֹ הונציאני ה“מטורף” כפי שנקרא. הוא נשא לו יהודיה לאשה, ולמד ממנה
לרפא בדרכי־פלא פצועי חרב. לימים נהפך עליו לבה של אותה אשה מרשעת, והיא
הגישה לו רעל במזונו, ובמעשיה, ששילמה עליהם אחר־כך בחייה, הביאה מוות על
חיילים רבים. חבריהם הנזעמים של החיילים המתים קמו וערכו פרעות ביהודים.
אבל שמועתו של הרופא הונציאני המפליא לרפא בילתה את בית־החולים, וזמן רב
לאחר שהיה הבית לגל־חרבות היו שרידיו למקום עליה־לרגל וחניה; לסגולות־המרפא
של המעיין שבחצר יצאו מוניטין, וגם נתגלה שבגזע הענקי שעל־ידו מצוי כוח
פלאי, סגולה לרפואה. רבים היו עולים לכאן ממצריִם, מסוריה וממדבריות ערב,
שוהים במקום כמה ימים, מצטופפים בהמונים גדולים, שרים ומתפללים, חוזים
בפנטזיות סוערות ומאזינים לסיפורי דרוישים, וחוזרים למקומם. מעשי־הנסים
שהתחוללו כאן נאספו בספר מיוחד, שגם הוא מצוי באוסף המנזר, הלא הוא “ספר
הנסים והנפלאות שנעשו במנזר הירונימוס הקדוש בעיר־הקודש ירושלים, בהוקרת
כבוד מעלת הנסיך פיליפ האַלפוֹנסי, איש הנסים והרעב”, הוצאת ליווֹרנו.
מסופר שם, למשל, על ישמעאלי אחד שראה את הבתולה הקדושה עולה מן המים, ושמע
אותה בהוקיעה את המשחיתים דרכם. ועוד מסופר שם, שלאחר החזון הזה התנצרו
כופרים רבים ביום ההוא.
הערבים, גם המוסלמים וגם הנוצרים המזרחיים, ירשו מן
הצלבנים את יראת המקום ואת האמונה בסגולת־הריפוי שבו, והקימו על חורבות
המבנה הצלבני חאן גדול. הם הביאו לוחות־שיִש מאשקלון ועמודי־אבן נאים
מקיסריה וקישטו את הבנין ברוב פאר. בתחריט־אבן ישן שמצאה חמוטל ב“ספר הנסים
והנפלאות”, נראה הבית דומה לבית היום, רק הדוּר יותר. רוב אריחי־השיִש
נעלמו, ועמהם גם נברשות־השמן. היום עומד הבית בתוך העיר החדשה, אבל בימים
ההם עמד בדל לעצמו, מרוחק מן החומות. אבל בדרך־כלל לא נשתנה הרבה, ורק אגף
אחד נתוסף מאז.
“וזהו הריפקאטוֹריוּם, חדר־האוכל שבו אנחנו אוכלות עכשיו,”
אמרה קלארה. “פה נמצא פעם שלד של אשה נוצריה, בתוך ארגז־אבן מצויר שעמד ליד
החלון הזה,” היא הורתה בידה על החלון שמנגד. יושבות היו בחדר־האוכל ומביטות
אל החלון, בחוץ היתה האפלה מתעבה והולכת, ומלמעלה נשמעה שירתם היגעה של כמה
פצועים. אותה אשה, כפי שסיפרה קלארה, הגיעה אל הארץ כבת־לוייתה של הנוסעת
המופלאה, הגבירה האנגליה אסתר סטיינהוֹפּ, קרובתו של פּיט, ראש ממשלת
בריטניה בימים ההם. אסתר סטיינהוֹפּ, שהגיעה עד אשקלון במסעיה וחיפושיה אחר
הזהב, לא מצאה זהב, אולם באריחי־השיש שגילתה השתמש לימים אַבּוּ נַבּוּט,
מושלה התקיף של יפו (שכשמו כן היה2), לבניית
מסגד נאה ביפו ולבניית סִבִּיל אַבּוּ נַבּוּט בדרך לירושלים. ובאשקלון
נחטפה בת־לוייתה הצעירה של הליידי סטיינהוֹפּ. יש אומרים שחטפוה עוברי־אורח
ומכרוה לסוחרי־עבדים שסובבו בימים ההם בארץ וביקשו להיבנות מן המצב הכלכלי
הקשה.
לאחר שנחטפה הובאה הצעירה אל החאן, ובואה בישׂר את ראשית
קיצוֹ של השלטון הערבי על הבית. הקץ המוחלט בא רק כעבור עשרים שנה, כשחזרו
הנוצרים אל הבית תחת חסות הקונסולים– זה ההסדר שהיה נגע ממאיר בבשׂר המשטר
התורכי בארץ־ישראל. בחאן הפראי, שבעיני בני הזמן ההוא היה חאן קדוש
ומלון־אורחים מפורסם מסוף המזרח ועד סופו, היתה הצעירה להלכה פילגש פרטית,
ולמעשה היתה זונת־דרכים. לא היה בכך שום דבר יוצא מגדר הרגיל; מעשים
לא־רגילים ביותר נחשבו במקום למעשים שבכל יום, סיפרה קלארה.
כעשרים שנה חיתה האשה במקום, עד שבָּלתה. ומשבָּלתה חששה
לחייה. ואז קמה לילה אחד ממשכבה וירדה בחשאי אל מרתף הבית, ששם עדיין נשמרו
חפצי הצלבנים: צלבים וספרי־קודש, חרבות ורמחים, וכל חפצי בית־החולים
האיטלקי. שם מצאה את הצלב הגדול ששימש בתפילת־האשכבה למתים. בעמל רב העלתה
את הצלב אל גג הכיפות הזפותות שליד חדר־הפעמונים גופה כרע מכובד המשא.
בציורים שציירו הנזירים בספרים רבים תיארוה כקדושה נהדרת ואיומה כאחד, מזרה
אימה ויפת־עינים, הנושאת על גבה את הצלב הכבד.
לאחר שקבעה את הצלב על המעקה דמוי האות H, נכנסה אל החדר הריק ומשכה בחבל
הפעמון; או כדברי משורר אלמוני מן הימים ההם: “בחבל תלתה את משׂאה המביש /
וחטא קלונה פרח כיונת טהרה / עמוקים הם שמי אל / ועצוב גורל איש / במבוא
השמים נחמתה”. לקול הפעמון רצה האשה ובידיה סכין מבהיק, והתנפלה על אחד
הנכבדים שישב על הגג באור־הכסף המופלא של הירח הירושלמי (כך נראה הדבר
בתמונה אחת) והתעלס אהבים עם צעירה שזה מקרוב באה, ועמדה, כך חששה האומללה,
לרשת את מקומה (כך הבינה חמוטל את מעשהָ, ולמרבה הפליאה לא התנגדה קלארה
אלא מיהרה להמשיך בסיפורה). האפנדי התגבר עליה בעזרת הצעירה הצחקנית, ובו
במקום שחט אותה.
הנזירים שנטלו לידיהם את הבית זמן קצר לאחר־כך ומצאו את
גופתה בארון־האבן, לא הוציאוה משם. הם עשאוה למנהיגתם הרוחנית, ומצאו
מניעים יפים וטהורים למעשהָ (“הכל מסולף!” טענה חמוטל בתוקף), אף־על־פי
שהמוסדות המוסמכים מיאנו להכריז עליה כעל קדוֹשה, לעגמת־נפשם הרבה של חברי
המִסדר על שם הירונימוס הקדוש. השלד נשאר בארון שבחדר־האוכל הגדול, ואיש לא
טרח להוציאו משם (“אַת לא תביני,” התגוננה קלארה), עד שבאו הד“ר אבּאיוֹב
וה”ראשית"" לפני כמה חדשים כדי להחרים את המנזר, וציווּ לקבור את העצמות
בחצר. חמוטל לא הסכימה עמהם, שכלל פרשת האשה הזאת מצוצה מדמיונם של
הנזירים. לדעתה היה גרעין של אמת בסיפור, אף־על־פי שהד“ר אבּאיוֹב טען
באותה מידת־הגיון מרגיזה שבו, שהוא אינו מבין איך התגלגל פעמון גדול לבנין
של חאן ערבי, ואיך יכלה הזנזונת המסכנה “לתלות את משׂאהּ המביש” על חבל
הפעמון שודאי תלו שם הנזירים באגף שבנו לאחר מותה. חמוטל התאכזבה. קלארה,
שודאי לא היתה חסרה הוּמוֹר, צחקה גם היא ולא התרעמה כלל כששמעה מפי חמוטל
את פרטי שיחתה עם הד”ר אבּאיוֹב, וגם לא חששה לספר את הפרק האחרון הזה
באותה מזיגה של צהלה ואמונה, ובאותה תערובת של רשעוּת ותאוה, כדרך שסיפרה
לחמוטל, למשל, כיצד גילתה לא מכבר בין חפצי המנזר לוח־עץ עשוי כדמות שני
לוחות־הברית, שהנזירים חקקו בו בשריפה, בעזרת זכוכית מַגדלת, את עשרת
הדיברות וטעו וכתבו “אהב את אביך ואת אמך” תחת “כבד את אביך ואת
אמך”.
על מזרנה בלילה, סמוך לנשימתו הלא־קצובה של חימוֹ, הירהרה
חמוטל בחימוֹ ששרשיו טמונים בנצח העיר. ירושלים נצטיירה בעיניה כמין נביאה
לאחור, החותרת בעצם חיוּתה המופלאה לתוך העבר לכל רבדיו. ופתאום ראתה מתוך
הפרספקטיבה את המלחמה החדשה הזאת שהיא שרויה בה. נדמה היה לה שהיריות
והפגזים היום אינם אלא המשך לתהליך שראשיתו עם הנחת אבן־הפינה לבית הזה.
שהרי עם יסוּד הבית הזה החלה המלחמה על ירושתה של יהודה. במקום הזה, אולי
בצל העץ הענקי, העמידו את כלי־המַפץ לקרקר את החומה; על כברת־הקרקע הקטנה
הזאת דהרו אימפריות… היא הירהרה בלוחמי־הצלב. הפראנקים המוזרים
בשריונות־הברזל, שדהרו על סוסיהם מחוץ לחומה, ושמש הקיץ הארץ־ישראלי מיבשת
אותם והערבים בני־המזרח לועגים להם על החומות ויוצקים שמן רותח לתוך
השריונות. וכולם חלפו ואינם, הרומאים והצלבנים והערבים – רק הבית הזה עומד,
כאשה זו שקברה את כל בעליה, ואת כולם אהבה. וכל המלחמות והכיבושים הותירו
חללים וקדושים ומעונים, למן הירונימוס ועד הזונה הקדושה (אפשר לקרוא לה
קדֵשָׁה?) ועד חימוֹ פרח. קשה ועקובה מדם היא המלחמה על ירושתה על יהודה,
אולם בהתגלמותה בבית הזה טמון הפתרון האכזרי אך המנחם פורתא לסוד סבלותיו
של הנער הישן פה סמוך לה, שבגללו היא מהרהרת בכל אלה. לפני מאתים וחמישים
שנה באה משפחתו לתבוע את הירושה, ועכשיו באה שעת־הכושר לידה, ואבל מה נורא
המחיר שנתנה בבית הזה. פחד מילא את לבה של חמוטל, לאו דוקא מפני מה שהיה,
מפני הדם שנשפך עד כה, והמוראות והסבל, אלא מפני ההרגשה שהמחיר הזה אולי
אינו המחיר האחרון.
למחרת בבוקר השכימה חמוטל ופרמה והסירה את הצלב מעל שביסה.



 
פרק אחד־עשר
על־פי הדירוג הבלתי־כתוב הקיים בבית־חולים, עמד פראנג’י
בראש הסולם, ואסא בתחתיתו. פראנג’י לא זו בלבד שהיה מן הפצועים קשה –
שתום־עין ובעל רגל רטושה שודאי יצלע עליה כל ימיו, אלא אף היה, כדברי אסא,
“פרא בעל־כבוד”, בריון שקט, שגסוּת ורוֹך משמשים בו בערבוביה, הכל לפי
מצב־רוחו, והעיקר – על אף מצבו היה נַייד וקל־תנועה, כלומר, היה מסוגל לנוע
בכבדות ממזרן למזרן ולצנוח שם לשעה קלה, מה שהוסיף לו כמה וכמה נקודות
בסולם־הדרגות, אולי מפני שבהתרוצצותו היגעה קנה לו אוהדים וחיזק את
הפּוֹפּוּלריוּת שלו. ""להשכיב בחורה אפשר גם עם עין אחת ועל רגל אחת, היה
טוען, וכאן היה הספק נכנס בלבו והוא היה נזכר בחימוֹ, שמאז ומעולם היה לו
למזכרת פחיתוּת, עוד בימים שהיו יוצאים יחד העירה, או משחקים בקלפים בערבי
הקיץ החמים על הבּלקוֹן של גברת פרח הכבודה, או לוגמים עראק זחלאוי
בבית־הקפה של רחמים מזרחי, או עומדים בפינת בן־יהודה ורחוב יפו, על־יד
הטַקסִים, וזנים עיניהם מן הסטודנטיות החוזרות אל תל־אביב לשבּת.
אסא לעומת זה, היה שרוי בתחתית הסולם, קודם־כל משום שפצעו
היה קל ביחס, והיה ברור שלא יצלע על רגלו לכשיחלים, ושנית משום שהיה
“אינטליגנט”. על אף מוופעי־המלפפונים שקנה בהם את עולמו לשעה אחת, ועל אף
הפירושים שידע לתת למאורעות ולעניני דיומא, והשמועות והכזבים שהפריח, לא
השׂכיל להידוֹם בעוד מועד ולחסוך במלים כמנהג המקום, ובמהרה נמצא מתלהב
ומפליג בדברי־גבוהה שאינם יפים למקום ולשעה, ומביע דעות בעניני פוליטיקה
וחברה ובסוגיות מופשטות, הכל מתובל יפה במלים של בית־מרקחת, וממילא נמצא
מקדיח את תבשילו, ולא קנה לו ידידים והשפעה בחברה. היו בחדר עוד
שנַיִם־שלושה אינטליגנטים, אבל הללו ידעו לשתוק.
לעתים קרובות, בנוח על אסא רוּח הנאום בדברים העומדים
ברוּמוֹ של עולם היה מעלה עליו את חמתו של פראנג’י. פראנג’י ידע לנצל יפה
את מעמדו כאדונו של המשכיל הצעיר, אשר פה אינו אלא עבדו הנרצע ומן הנחותים
בסולם־הדרגות. “נגב לי את הגב!” היה מצווה. “רחץ בשמן… צייר חתיכוֹת! אתה
תהיה עבד עד הכדור האחרון שיירו כאן.” בערב המסיבה אצל אבּאיוֹב, שלא הוזמן
אליה, ציוה על אסא לגנוב בקבוק קוניאק ולהביאו אליו. אסא מילא את הפקודה
מעל ומעֵבר לצו־החובה, וסחב שני בקבוקים. ולא עוד אלא שהיה להוט להתוַדות
על המעשה בתאוה משונה באזני כל פנים חדשות בבית־החולים.
היתה שעת בין־ערבּיִם, ואסא היה עוקב מרחוק (ומקרוב) אחר
כל הדקויות במערכת־היחסים שבין חמוטל לחימוֹ. הוא הבחין וראה (בכאב?) כיצד
היו פניו של חימו מופנים אל עבר פניה של חמוטל, וכיצד היו עיניו העצומות
מגששות באויר העומד ביניהם. היא היתה מניחה יד רועדת על פיסת מצחו הגלוי
מתחבושות, משאירה אותה דקה או שתים, ואחר־כך כמתוך מאבק בין החלום למציאות,
בין ההרהור ליקיצה, היתה מתירה לאותה יד לחמוק לאט־לאט אל פיו, ושם, על
מִתוה השפתים, היתה משאירה את ידה. בעדינות היתה פורמת את שפתיו, דגה
באצבעותיה את לשונו, מלטפת את פנים הפה החלקלק, ומעבירה אצבע
נוגעת־ולא־נוגעת על לובן השינים. לאורה החיור של מנורת־הנפט היה המעשה כמו
נמשך באריכות וללא זמן. ומשעשתה זאת נדמה היה לאסא שהיא חשה שהנה היא מניחה
את כל שנותיה ותקווֹתיה, את עתידה ועברהּ, בחריץ השפתים, שזה כבר כינתה
אותן בלבה “השבילים הכמוסים”, ולמקומות־החיבור של השפתים מזה ומזה קראה
“הסוד של הפה”, ולמשולש הזעיר שבראשו קראה: “הכתר”. ואז היתה לוחשת, ואסא
יכול לשמוע מתוך הכאב בלבו: אַל תדאג, חימו שלי, אל תדאג. חימו לא ענה. זו
היתה נקמתו הזעירה של אסא. אבל היא ידעה שחימו נושם את דמותה בעוורוֹנוֹ.
בתחילה סלדה מפני המחשבה הזאת, אך ברבות הימים התחלפה הסלידה בתשוּקה. ועתה
היתה מהרהרת שאילמלא הפנה פניו אליה, אילמלא הראה סימן־חיים כלשהו, היתה
נעלבת.
פנים רכות ומתוקות לך, חימוֹ, רצתה לומר לו, אך תחת זאת
לחשה: תודה, חימו, על שהחזרת פניך אלי. במגע הערטילאי הזה ראתה משהו שהוא
למעלה מן המגיע לה. הגאוה והאושר שניבטו מעיניה והרגיזו כל־כך את האחיות
המרננות אחריה לא היו אלא פני הכבוד העצמי שמתוך ההכרה שזכתה בהרבה למעלה
מן הראוי לה. חיוך אחד, מעט חמימוּת, מלה טובה, לטיפת השׂער מידיה של
קלארה, שיחה חטופה על ספל־קפה בעיצומו של המצור – כל אלה היו יפים ושלמים
וממלאים אותה אושר, ויותר מזה לא שאלה. שהלא גם באלה ראתה משום זכיה
גדולה.
אסא צחק. המראה שעורר כמין כבוד ואהדה בעיניהם של
עדר־החיות בחדר, הביא את אסא לידי צחוק דוקא. היא בגדה בו, והוא שמח לאידה,
שמח לראותה בקלקלתה. אבל צחוקו שנתמלט מפיו קודם שמשל בעצמו גילה לו שראה
גם את עצמו בקלקלתו. יצורים נאלחים אנחנו, אמר בלבו, מחכים לראות את הרבי
גונב; את חמוטל אשה בשר־ודם. בסך־הכל אשה. וכי למַה ציפיתי, בעצם? “היא
בדיוק כמוך וכמוני,” אמר אסא לפראנג’י, שהתישב על מזרנו. פתאום הרגישה
חמוטל שהכל מתבוננים בה בהעבירה את ידה על פיו של חימו, והיא נבוכה וקמה
ויצאה מן החדר.
פראנג’י, שלגם לגימה גדולה מבקבוק הקוניאק, ניתר על
מקומו.“היא לא,” התיז אל פניו של אסא. “היא אשה משיח בן דויד… אתה מטומטם
אחד! היא… היא מלכה היא, בת־מלך! זהו!”
“אתה מתפּייט, פראנג’י.”
“מה אתה מקשקש לי פה מפייטט. כשאני מביט עליה אני משתין
אבנים. החימוֹ הזה,חתיכת כלום, אזוב מהחומה, החימוֹ הזה, מהרגלים ועד
התחבושות – אפס, כּילְמֶה! והיא שוכבת מדובקת לנשימה שלו. אתה לא מבין
כלום. היא מריחה את החלודה של הפה שלו כמו ילד על־יד הסבא הזקן מה שהולך
למות… איזה ריח… אתה לא מבין שון־דבר. אתה אל תגיד לי אשה אתה; אתה לא
מבין בזה. תראה את הציורים המחורבנים שלך! מלפפונים אתה יודע לעשות יותר
טוב! חי חיחיחי מלפפונים. מלך־המלפפונים תבוא להנה!” ובתנועה גברתנית הורה
באצבו על רגלו.
אסא השתופף בלי אומר.
“תוציא העפרון מן הכיס שלך ותצייר שני פִיוֹת. אחד כמו פרח ואחד כמו אבן, והם מתנשקים.”
צחוק נשמע בחדר. אסא הביט במבוכה כה וכה.
“אינני יכול עכשיו,” לחש בקול תחנונים. “לא עכשיו, פראנג’י…”
""צייר! צעק פראנג’י והסיט את רגלו החבושה בגבס. קולות
הצחוק גברו מתוך אדני החלונות. התאומים פורמנסקוֹ שכבו בתוך החלון וצפו
בענין.
“צייר!”
חזקה על אסא הבטחתו. ענין של כבוד הוא לו לעמוד בגאוה בכל
הבזיונות הכרוכים במילוי אחר ההסכם הנמהר. שיצחקו לו. הוא יכבד את עצמו.
בלי אומר שלה מכיסו עפרון והתחיל מצייר. פראנג’י נרגע ונשען לאחור, הוציא
מכיסו בדל־סיגריה, יִשר אותו ונשף בו, הדליקוֹ והתחיל לעשן בהנאה.
“אני אגיד לכם משהו,” אמר לבסוף ומבטו תלוי בעשן המסתלסל
ועולה. “אומרים שמושל־העיר, מה שמו, ביקש שהפּייפּר יביא סיגריות! תארו
לכם, אוירון מסתכן וטס על הרים מלאים ערבים ונוחת בשדה־התעופה הארעי
בגבעת־שאול בשביל להביא סיגריות. על זה חשב המושל. גבר!”
“הוא בטח מעשן,” אמר אחד התאומים.
“הא! אתה רואה? הוא דוקא לא!”
“מי סיפר לך את הסיפור הזה?” שאל אסא והגביה עיניו מן
הציור. כמלך מפריחי־הכזבים היה אסא ראשון המפקפקים באמיתותו של כל סיפור
שראשיתו “אומרים ש…”
“מי סיפר! מי סיפר!” התרתח פראג’י. “אתה צייר, עבד צועני,
אתה לא מבין כלום. אם בן־אדם שלא מעשן פוקד להביא סיגריות לאלה שכן מעשנים,
זה משהו גדול. אתה מבין? רק מעשנים יודעים מה זה כשאין מה לעשן אני אוכל
בשביל לעשן אחר־כך. אני אומר לך, גבר!”
“אינני מאמין,” אמר אסא. “אילו בא הפּייפּר היה מביא חמרי־רפואה, תרופות, מוֹרפיוּם…”
“אתה צייר, ואל תרים את הראש המסריח שלך.”
פתאום דחה מעליו את אסא הנדהם, וכמי שגמלה החלטה בלבו לאחר
ששקל בדעתו שעה ארוכה, קם ממקומו, מצץ מציצה אחרונה מן הסיגריה, מיעך אותה
ברגלו והתחיל מדדה לעבר הדלת.
“היא כן תתחתן אתו, חמוטל!” קרא. “היא כן! אני אומר לכם!”
“מה?” נִדהם מרקוֹ.
התאומים צחקו. היה שם בחור שמנמן שהיה מחכה תמיד עד
שנתגבשה איזו דעה כללית, ואז היה מחזיק בה כאילו היתה דעתו תמיד. הוא פער
את לסתותיו וגיחך: “תתחתן עם הזהו? בשביל מה? בשביל ללדת אבנים?”
התאומים געו בצחוק וכמה מהפצועים חייכו ותלו פנים מיחלות
בפראנג’י. פראנג’י חכך בדעתו רגע; הוא העביר עינים זועמות מאיש לרעהו עד
שנדם צחוקם ואז התריס בקול צרוד מעשן הסיגריה: “בשביל החיים! זה בשביל מה!”
ולא היה איש בין הנוכחים, והתאומים בכלל, שלא השתומם.
הפָּר! חשב אסא בזעם אין־אונים. מדוע לא ניתן לי לומר משהו
כה תמים, יפה? והלא אילו אני אומר “זה בשביל החיים”, היו קורעים אותי כדג,
צוחקים לי, יורדים לחיי. אבל הפּר הזה, החיה, אמר, וכולם מקבלים ושותקים.
בינתים התנער הפּר והוסיף לנוע אל הדלת.
“תהיו פה כשאחזור,” אמר פראנג’י ויצא אל הגג ברוגז. בחוץ החלה החשכה לרדת.
רגע ארוך נשתררה שתיקה, כשנשמעו צרורות המקלעים מקרוב חזרו
הכל למלמוליהם, חוששים לומר מה שבלבם. היא תתחתן אתו, שמעו את פראנג’י אומר
סוף־סוף בקול רם וחותך, ובשביל החיים! איזה איוּם מחריד נתאַיית לעיניהם
באותיות של דם, והיפנט אותם. העתיד הפציע מן המלים האלה, ולא ירחק היום והם
יראו אותן כמובנות מעצמן, אבל בבית־החולים היה קיים ההוֹוה בלבד, ופתאום
נפרץ ונסתר בכוחו של צירוף־מלים אבסורדי: בשביל החיים.
“כמה שונה חמוטל מן האחיות האחרות,” לחש מרקו מתוך
השתפכות־הנפש. “למשל, כמה שונה מה’ראשית‘! תביא ל’ראשית’ ארמון מלא זהב –
תבקש עוד. למה? לא מפני שהארמון אינו טוב או שאינו די גדול, אלא שתמיד נדמה
לה שמגיע לה משהו, חייבים לה משהו. חמוטל הולכת מַסכּינה וחושבת שהיא חייבת
לאחרים. הוא יודע, אדון אסא? היא כורעת תחת המשא הזה… היא לא חייבת כלום,
זוהי הצרה, לא כלום, אני הראשון שהייתי צריך לדעת זאת, אף־על־פי שבאמת
עדיין אינני יודע. אני רק יודע שבפרקי־אבות כתוב: איזהו עשיר? השמח
בחלקו.”
“אבל היא אינה שמחה בחלקה,” אמר אסא.
אסא וּמרקוֹ הביטו זה אל זה, ואסא
הוסיף: “מה פירוש שמחה בחלקה? למשל, קח אותי… אתה בודאי שמעת לא אחת איך
מתארים בחדר הזה את האופי הנאלח שלי, כמו שהם אומרים. ובודאי שמעת איך
התנהגתי במסיבה של ד”ר אבּאיוֹב. לדברי אבּאיוֹב ואחרים אני אדם עלוב־נפש,
בן־כלאַיִם, צבוע מכל צבוע, המבקש פרס על שהביאו אותי לעולם! אבּאיוֹב
הנבזה טבע את המטבע. מוּמחים גדולים לתורת־הנפש גדלים פה כפטריות לאחר
הגשם… ואנחנו עוד נמצאים במצור. הערבים היו נוהגים בחכמה אילו פטרו אותם,
את מומחי־הנפש הללו, מחובתם. העם היה מת מאימת עצמו. המומחים האלה היו
מוליכים אותו לאבדון בכוחות עצמם בלבד. חבל על הכדורים יכלו להשתמש במתכת
לתעשית מקררים ומכונות וקופסות־סרדינים. ספרים אי־אפשר לכתוב בהם, או אולי
כן? ג’וֹני מֶשין־גַן, הגנגסטר האמריקני הנודע, היה חותם את שמו בכדורי
טוֹמי־גַן. רעיון עולמי, לא? ושמעתי מפי אותו שוַייצר בפרוטה, אותו פרוֹיד
למתחילים, שאני עבדך, אסא בן יוסף, ערכתי את המיקוח עם הגורל – ואל תשכח
אדוני ואחי, אני רק מצטט – ערכתי תוך העמדת־פנים אינטנסיבית, שהשקר שבה היה
לאתגר של נער מיואש ההולך לגלות יבּשוֹת חדשות ומסתוריות בתוך לבו! אתה
מבין? מילא, גם אני לא. אבל למען האמת, יש מידה של צדק נבוּב בשטויות האלו,
שאם לא כן לא הייתי לומד אותן בעל־פה כמו כל משפט מעליב שהטיחו נגדי ונחרט
בלבי שנים, וזה בא להדגיש, שאני תמיד בטוח שאני מרוּמה, ושהכל פועל נגדי
אישית, בכלל זה זריחת החמה ושקיעתה, שלעולם לא אצליח, וגם אדע שאין בכוחי
להצליח, להוכיח למישהו, יהי מי שיהיה, שאכן כך הוא הדבר. וזה, אדון מרקו,
עצוב.""
“מה עצוב?” אמר מרקו בנעימה של היתול.
“עצוב! זה פשוט עצוב. החיים, כל החיים, כל מה שעובר על־ידי
ועלי, כל מה שמתאכזר אלי בדמיוני החולני. הכוחות העליונים והתחתונים
הפועלים נגדי, והכל על לא עווֹן בכפי; תראה, אני פצוע, כן? פצוע? ולמה
אינני זוכה לכבוד הזעיר שזוכים לו כל האחרים? אני עונה בעצמי: משום שאינני
פצוע כל־כך. כך? מה זה הכך הזה? אבל איש אינו מתיחס לכך בכובד־ראש, ולא
נותנים לי לחזור אל הגדוד… להרשות לי להוכיח פעם אחת ולתמיד שמתחת לפרצוף
הילדותי הזה, מתחת לכל המלים היפות, פועם לב של גבר אמיתי. לא מרשים לי.
ובכן, היכן אנו עומדים?” ואסא קם ממקומו, פסע כמה פסיעות לעבר החלון ומישש
בידו את הזגוגית הצבעונית שנסדקה מהדף פגז. “ובכן שמֵחה בחלקה? שמֵח בחלקו?
אני שחקן מצוין, מַרקוֹ. אילו רציתי יכולתי לקנות את עולמי בכוח המימיקה
שלי, ברחמים העצמיים, בגוֹני־הגונים שבפני־הגוּמי שלי, בכוח העצור בפי.
כלומר, בפתוס, בשקר, באותו שקר שאני יודע לשחק בו כמו בכדור, להפכו לפתיטי
עד כדי כאב, הבלוף הזה, הדרמתיות המזויפת שאני הופכה לאמת בהעוָיה אחת,
בת־קול אחת, ביכולת הזאת לעבור בקשת רחבה מן המַדוֹנה אל הזנאי – כלומר, כל
גוני האדם. וכל אלה נותנים בידי כוח מחריד ונפלא להיות… להיות מה? שמח
בחלקו? שטויות! אני רוצה משהו אחר, ואתה רוצה לשמוע משהו מדהים? אני איכשל.
אני יודע זאת, כשם שאני יודע שאילו רציתי יכולתי להצליח ולהיות אותו שחקן.
אבל האתגר מושך אותי, מה שאני כבר יודע משעמם אותי; אני רוצה להעפיל אל
הגבהים שלא מרשים לי להגיע אליהם. אני אכוּל־קנאה נגד, אתה יודע נגד מי?
נגד עצמי. כמו חמוטל וחימו שלך, גם כאן טמון אתגר. אתגר נגד הגורל. חימו,
כך שמעתי, הוטב מצבו. הוטב לקראת מה? אני שואל אותך! מצחיק, אתגר נגד
אלוהים! כי אלוהים הוא המוות שבכולנו. אבל הוא גם הבריאה, הלידה, הנס,
הוא־הוא ההתחלה והוא הסוף. הוא הדבר הודאי ביותר, ולכן אלוהים. לכן אל תאמר
שמחה בחלקה, אל תאמר שחמוטל מבקשת רק את המגיע לה, שטויות. חמוטל הלכה רחוק
יותר מכולנו, היא פסעה את הפסיעה היתירה, כמוני. היא הלכה אל ה’מעֵבר', היא
מבקשת לחיות את המוות, להשיב רוח־חיים באבן, זוהי קללת כל מי שרוצים לעשות
מה שאינו ניתן לעשיה, לגרש את הגורל משער חייהם. היא תיכשל. בהכרח תיכשל,
והיא יודעת שהיא תיכשל, אבל להפסיק? לא. ומה אתה סבור היא תחליט ליד השער
האחרון?”
“לעזור לי. לע…” ומרקו הליט פניו בידיו ושתק.
רגע חייך אליו אסא חיוך ציני, אבל מיד חזרו פניו לעצבותן,
כאילו נבלעו באיזה עתיד סמוי מן העין. “היא תחיה את האהבה האחת שתיתכן בין
אבן ובשר־דם. היא תגיע היישר לתוך לבו כמו כדור מקלע… היא תצית שם את
הלהבה, ואם תוך כדי כך יוליד המעשה את מות לבו הבשׂרי, כלומר, יצית את
החיים האמיתיים כדי שהגוף, שדינו נחרץ מכבר, יחדל לגחך במציאות, יחדל לענות
את האמת המדיצינית ומעצבי דמותה המטומטמים, וייכחד, הרי לא המוות הוא אלא
החיים במַתכוּנתם הגבוהה ביותר: חגיגת החיים, במהותם העליונה. זהו המוסר
הנעלה מכל, מַרקוֹ אחי ורעי; להציל בנשיקה מפני נצחון האבדון.”



בחדרה של קלארה דלק נר על הרצפה. על מיטת־הברזל הצרה,
לנוכח תמונת ישו התלויה על הקיר, היתה קלארה מעבירה ביד קלה על ראשה של
חמוטל, ומרעיפה לטיפותיה כטיפות־הגשם של ראשית החורף,
הנוגעות־ואינן־נוגעות. כשנכנסה חמוטל אל החדר לא אמרה דבר ולא פירשה את
עצבותה. עתה רחש לבה תודה לנזירה שלא שאלה שאלות, ובלבה חיבקה אותה בידים
רבות.
פראנג’י לא המתין עד שיענו על דפיקתו ופתח את הדלת ונכנס,
טרק אותה אחריו ועצר תחתיו לנוכח שתי הנשים היושבות על המיטה, ומבטו הפרוע
נתרכך. למראהו ניסתה חמוטל לעצור בעד לטיפותיה של קלארה, אבל קלארה לא
חדלה, פראנג’י גימגם סליחה על שבא בלא רשות אל מקום שהוא מחוץ לתחום, אבל
הוא היה מוכרח לבוא, פשוט מוכרח.
“שב,” אמרה קלארה והורתה בידה על השרפרף שבפינה.
“אַת צריכה לעשות את זה,” אמר ולא שעה אל קלארה. קולו היה רך. “אַת מוכרחה.”
“לעשות מה, פראנג’י?”
“את יודעת. אני אביא את הרב של המשפחה של חימוֹ, אני מכיר אותו.”
“אינני מבינה,” אמרה חמוטל נבהלה.
“את יודעת, אַת וחימוֹ והרב.”
“פראנג’י!”
“כן, כן באמת. כולנו רוצים. כולנו…” חמוטל קמה ממקומה
והיטיבה את שמלתה. “אתה מדבר שטויות,” אמרה בתקיפות. “איזה טירוף, איזה
דיבוק נכנס בך?”
“לא נכון. בעד זה באתי אליך… אנחנו חברים מתמיד. גרנו
בית על־יד בית. החצר שלנו היתה נוגעת בחצר שלהם, אני זוכר כל יום־הולדת
שלו.”
“אתה לא אוהב אותו, אה?”
“מה?” הוא נרתע ונראה מופתע.
“אתה לא אוהב אותו?”
“מה את כבר יודעת אוהב לא אוהב… מה את יודעת?” בקולו
נשמעה מרירוּת. “את באה לך מתל־אביב, שותה קצת את הנחירות שלו, אני יודע…
רוצה להיות מעוּנה קדושה, כמו שאומר אסא… אני ראיתי הכל! אבל יש לי כבוד
אליך בעד זה שאת כמו גבר. אז תשמעי. אוהב או לא, מה זה חשוב? את לא יודעת
מה זה פצוע בלי עין, אני כן. אבל מה אני…”
“אתה שונא אותו!” התפרצה קלארה.
הוא צחק אליה. “אני? לא! אולי קצת. לפעמים. אבל מתוך אהבה…”
“הוֹ,” חייכה חמוטל.
“אנחנו כמו אחים אנחנו. אוהבים, שונאים, אצל אחים זה אותו
דבר. הוא רוצה למות, כל היום בוכה למַרקוֹ רה בי רה בי, ולמרקו יש
פּארבּלוּם בכיס שלו ולא הורג. למה? למה לא הורג אותו? למה? תגידי.”
פראנג’י העביר את עינו האחת מקלארה אל חמוטל. “הוא מחכה, את שומעת? הגוף
שלו לא מת, אני הייתי אתו בקרב שהוא הלך. זרקתי אבנים בעורבים שלא יאכלו לו
את העינים שכבר היו בחוץ. ראית פעם איך עין של בן־אדם יוצאת החוצה? העורבים
ירדו עלינו ואני צעקתי קישטא! יאללה קישטא! וזרקתי אבנים עד שבאו והצילו
אותנו… בשביל מה? אני שואל אותך! בשביל מה? בשביל מה הצילו? בשביל שכל
החיים נהיה כמו מתים? בשביל זה? אין לנו כלום מה ששוה, הכל הלך עם העורבים.
אבל לחימוֹ יש אַת! שומעת? יש כדור בפּאראבּלוּם של מרקו ויש אַת, יש לו
כדור או אַת! אז מה זה יהיה? אַת או הפּאראבלום של מרקו? תגידי לי, את או
הכדור?”
חמוטל שתקה ונעצה בו עינים פצועות.
“תגידי לי, למה יש אַת? רק לחימו. אחת שמוצצת לו את
הנחירות מתוך הפה, שמנקה לו את הלכלוך מהעינים הבּלינדריוֹת שלו, שמתקרבת
לתוך השפתים שלו. אז למי יש דבר כזה? לאף אחד לא. רק לחימוֹ. שיערב לו.
תמיד היה לו הכל… אם תתחתנו יהיה לו בעד מה! עכשיו הוא ז”ל, תופסת? פגר
עלוב."" פראנג’י שאף אויר בנחירים מתרחבים, תלה עיניו – כלומר, עינוֹ –
בתמונת הצלוב בעלת הצבעים המתקתקים בטעם המזרח. “איזה צבעים יפים,” אמר.
“איזה זהב!”
הוא פתח קופסת לטיף, וחיטט בתוכה בשתי אצבעותיו. “אני,”
לחש בקול צרוד והשליך את הקופסה אל מתחת לדרגש. “אני? אני סתם אחד ששונא את
החַרה הזה. זה מה שאני. ולא איכפת לי כלום. רק שיתחתן ויתן לנו לחיות
בשקט.”
שוב חשה חמוטל באותו כוח הפועל עליה מבחוץ ומשחק בה כמו
בבובה של תיאטרון. ומכוון באורח שרירותי את חייה. פראנג’י ישב עתה ועיניו
עצומות. היא הביטה בו ודמותו הישובה על מיטתה של קלארה עוררה בה כתמיד
אי־מנוחה. פראנג’י עורר בה יצרי־נקם, או אולי יצרי־חיים שלא נתפתתה להם.
מרקוֹ היה מספר לה על ילדותם והדבר גירה אותה. “אני לא הייתי שם,” אמרה לו
פעם, ומרקו חייך. היא לא היתה בעיר העתיקה ולא פסעה אתם לעבר בית־הספר
“אליאנס”, היא אף לא עמדה להגן על חימוֹ מפני אבניו של פראנג’י. מעֵבר
לחלון נשמעה קולה של מכונית בודדת. קלארה נשתקעה בספר תפילותיה. הכל היה
שקט וכבוש. למה אתה מחכה? רצתה לשאול את פראנג’י, אך לא אמרה דבר, והוא לא
זע ממקומו. הוא יודע. בכל ילדותו של חימו לא היתה שום חמוטל. היא יהודיה
מעולם אחר. אביה היה חלוץ בעל מבטא סלבי, ולבש רובשקה. סב־סבו של חימו,
יחיאל רלב“ח, סיפר פעם מרקו בעדינות המיוחדת לו, עבר לצפת לפני כמאה
וחמישים שנה, או כלשונו של מרקו: “בימי הגיבור המצרי איברהים פחה, בנו
המהולל של מוחמד עלי המהולל, שמרד בתורכיה הגדולה והמליך עצמו על
ארץ־השיחוּר”. מי עוד היום, בארץ־ישראל של אלף תשע מאות ארבעים ושמונה,
אומר ארץ־השיחוֹר? כמו הפת הדלה של קלארה. הכל אפוף קדוּשה. הנזירה, הקדֵשה
מן החאן, המנזר, הירונימוס הקדוש, ראשי־התיבות רלב”ח, צפת, לשון־הקודש, ארץ
טעונה עבר. ותל־אביב שלה מלאה בניני־ביטון וגגות לבנים שטוחים תחת השמש.
היא הביטה בפראנג’י שדומה כאילו הלך ונרדם בישיבה. הממזר! איך היה מכה את
חימוֹ! והילדים היו שרים לחימוֹ בניצוחו של פראנג’י"" “סיטֶה וסיטֶן בּבּוֹר
אינְגְליזי מַא יִסְחַבּוּ שַׁאוּאַרבַּךְ מִן טיזי”. כלומר, ששים ושש
אניות־מלחמה בריטיות לא יחלצו את שפמך מן התחת שלי. כן, אותו סב־סב־סב־משהו
עלה לצפת, היה סוחר ממולח, והוליד שתי בנות (כמו בסיפורים, חייך מרקו),
האחת, הצעירה, יפה וקשת־עורף, והבכירה יפה פחות, רכה וטובה, ומה שחשוב מכל
– צייתנית, כי מפני הצעירה פחדו כולם, גם השדכנים. שם הקטנה היה חִימה, ועל
שמה קרוי חימו.
“איזה מין שם הוא חימה?” שאלה חמוטל.
מרקו גיחך והסמיק במקצת. “לכולנו יש שמות קצת משונים. איך
בא השם מרקו למשפחת הגאון רלב”ח? אינני יודע. יש לנו במשפחה נעימה ויש
חמרנה. יש כל מיני.""
הבת הבכירה, שרה, עמדה להינשא. במרתף הבית תפרו לה
שמלת־כלולות והביאו תופרות מבירוּת. היה לילה לבן. ישבה המשפחה על המרפסת
והביטה אל ההרים. הירח, כפי ששמע מרקו מפי סבו, היה לבן, ומוקף היה הילה
משוּנה, אבל הם לא שמו לבם לכך. ישבו ושתו קפה ריחני בפינג’אנים קטנים,
מצצו, נאנחו, פיצחו זרעונים, ופתאום, כמסופר בספר הישן שגילה אסא לאחר
שסיפרה לו חמוטל את סיפורו של מרקו: הרעש הגדול שהחריב את צפת בכ“ד בטבת
שנת תקצ”ז, שהוא הראשון בינואר אלף שמונה מאות שלושים ושבע, היה הרסני
ונורא. עדי־ראִיה מספרים, שהאדמה פערה את פיה ובלעה הכל. הבתים נפתחו כמו
כף־יד, ונפלו כקיסמים. או כדברי אחד מכותבי־הקורות: “לא כמו שמדמה ההמון שהתבקעה הארץ. לא. אלא היא התנועעה כמו שמניע
הסוס את עורו”. מאות אנשים נרמסו ונקברו תחת עיי־המפולת. צפת המעטירה, צפת
היפהפיה, אמרו המשוררים, “היתה לעיר מפולת, לגיא מַאפליה”.
“הבית קרס וחימה נבלעה בתוכו,” אמר מרקוֹ.
“כלומר?”
מרקו הסביר שהיא ירדה למרתף כדי למדוד את שמלת־הכלולות של
אחותה שרה, ונשארה כלואה בתוכו. ליד גוייתה נמצא יומן שכתבה כל הימים ההם.
וכך כתבה: אני שבויה. מדדתי את שמלתה של שרה. שמלה נפלאה. אין כמעט מים. רק
ג’רה אחת. האוכל הולך ואוזל. האויר אינו טהור. כבר חמישה ימים אני בוכה.
אבא תסלח לי? פתחתי את ארון־הקודש שלך, אבא. כאן במקום שהתפללתם, אתה
וחבורת נרדפי־מרתפים (“כך קראו לחבורתו של הזקן,” אמר מרקו. “הם היו
מתפללים במרתף”), נשמתי עומדת תקועה בגרוני ואני יודעת שהיא מבקשת לצאת.
(יום עשירי) אתם מחפשים אותי? אל תטרחו עוד. הסלע שחסם את הכניסה כבד.
ראיתי אותו נופל. וזה היה מראה איום. כמו אריה הסוגר עלי את לועו. האם
חטאתי? אה, אילו היה מי שיורה לי דעת. אני הפתיה והעקשנית כמה עגמת־נפש
גרמתי לכם.
היום, היום החמישה־עשר, והגעתי לידי החלטה. ישבתי ליד
שולחן־התפירה ותפרתי לי שמלה, שמלה שחורה. הדוגמה כמו של השמלה של שרה, אבל
בצבע שחור. מדדתי מול הראי, אבא, השמלה הולמת אותי… האם אני גאַותנית?
סבורתני שכן. אך אין דבר. היום מותר לי, המים בכד אזלו. אני צמאה,
אבא.
אני מתקשטת בקישוטיה של שרה. הם הולמים אותי. עטפתי את
שולחן־התפירה בבד לבן, מצאתי את נרות־ההבדלה והדלקתי אותם. את ספרי־התורה,
אבא, הנחתי בקצות השולחן. אני אשכב על השולחן ואישן בין הנרות וספרי־התורה.
אינני יודעת מה להתפלל. התפללתי סתם משהו. בת אינה אומרת קדיש יתום, ואני
מיותמת רק מעצמי, ואני בת, ואינני יודעת.
“אַת יודעת, גברת חמוטל,” מרקו כמעט לחש בקול מתון וכבוש,
“כשנכנסו החופרים שחיפשו אותה עשרים יום בערך, עדיין היו הנרות מהבהבים
.ספרי־התורה למראשותיה, לבושה שמלת־התכריכים שתפרה לעצמה, והפנים שלה היו
עטופות בצעיף־מלמלה. היא הוציאה את נשמתה בשקט. הפנים שלה היו שקטים, אמר
אבא. אַת רואה, המוות יכול להביא מנוחה לסובלים, כשאין ברירה. לחימו קראו
חימו על שמה. הסיפור היה ידוע במשפחה שלנו ובשכונה, ופראנג’י היה מספר לכל
הילדים שחימו היה פעם מת על שולחן בצפת ושהוא עלה מן הקבר. הילדים האמינו
והציקו לו. אחר־כך לעגו לו על שקראו לו בשם של ילדה. ראית פעם ילדה ששמה
חימה? פראנג’י היה מתאכזר אל חימו, וחימו היה בוכה. היו לו עינים יפות
בשביל לבכות, לחימו….”
עכשיו יושב פראנג’י מולה. האם בא לכפר על חטאי ילדוּתו?
מרחוק נשמעו יריות מקלעים. פראנג’י ננער על מקומו ואמר: “לא תתחתני אַת.
אין לך לב בשביל זה, רק בשביל לענות אותנו.” והוא קם וצלע לעבר הדלת. היא
הביטה אחריו. אילו עולמות משונים נשזרו זה בזה ונקלעו לתוך חיי. למה זה
עזבתי את עצמי ואת חיי ועליתי לכאן? טיפשה. קלארה זו מעוררת סלידה בתפילתה;
האדיקוּת המטומטמת הזאת אינה הולמת אותה. אבל משום־מה נדמה לי שאילו יכולתי
לבחור את אמי הייתי נולדת מתוך רחמה של המִרשעת השמנמנה הזאת. אבל איננו
יכולים לבחור את מולידינו. חימו לא בחר לו את חימה. מה נותר לי? מה נותר
לנו?



 
פרק שנים־עשר
בלילות היתה שוכבת פקוחת־עינים ומביטה אל התקרה: שלוש
הכיפות הענקיות רכבו עליה כאוּכפים; היא ראתה את החבל המשתלשל מאמצע התקרה
ואת הציורים הדהים שלאחר הסתכלות מתמדת הצליחה לזהות בהם דמויות קדושים ואף
גילתה ציור אחד שהיה מן הסתם איזה איוֹב איטלקי, בעל־בית בורגני נאה שסבלוֹ
הסתכם בכמה פצעים לא רציניים על כף־היד השטוחה כלפי מטה. וככל שהלכה ושקטה,
היו יחסיה עם הסובב אותה פוחתים והולכים. אפילו קלארה הרגישה בצינה קלה
הנושבת ממנה, וכעסה: “אַת בורחת לי, מטומטמת אחת,” אמרה. וחמוטל צחקה:
“לאן? לאן יש לי ללכת? לתוך עיניו של חימו? הן מתו.”
“הכל מת אצלך!” צעקה קלארה בכעס. “מת! מת! מת! את מהרהרת
במוות ובגיהינום יותר ממני, וזה לא הגוּן, כמעט לא צודק, העינים שלך נהיו
קרות. אבל לא לאורך־ימים ילדתי. ביום מן הימים עוד תזדעזעי והכל יתחיל
להתדרדר…”
ואכן אירע בה משהו שנטע בה תחושת התדרדרות. היא התחילה
חולמת בהקיץ חלומות שהחלו בשנתה. קוּרי חלומות נטווּ בהגיגים שבהקיץ
כמעשה־תחרים. פעם ציירה בדמיונה את חימו, שבחלומה התלבש במראהו של מרקו.
הוא נחבא במרתף המנזר ובהגיגיה ראתה והנה נהיה המרתף לטרקלין גדול
ורחב־ידים, שלושת קירותיו הענקיים מקושטים מלמלה וקטיפה, אך קירו הרביעי
פרוץ אל גגותיה הלבנים של צפת, הרכובים זה למעלה מזה. רחובות צרים. חזיתות
של בתים קטנים וסודות מעֵבר לפינה. צפת והרי הגליל שמסביב. שני נרות היבהבו
מעל לספר־תורה פתוח ולידו שולחן שעל מַפּתוֹ פרושׂים מכשירי־עינויים
מבהיקים באור עמום. המכשירים החלו להשחית את ספר־התורה וחימו הופיע, אביר
שחרבו שלופה בידו, כדי להילחם על כבודו המחולל. יהודים נשרפו בתוך
בתי־כנסיות, ואי־משם הופיעה קלארה. היא ליטפה את שׂערה וצחקה בקול פרוע
מתחזק, הולך וגובר עד שנהיה לרעש של צריחות וקולות־זעף והיא ניעורה משנתה
היישר לתוך זרועותיה של הפגזה קשה מקודמותיה.
כעבור כמה דקות נרדמה שוב. חימו חגור חרב בידואית כשיח'
ערבי. היא רובצת עמו על אחת הכיפות ואור הירח בוער בתוך הלילה הקר. הגגות
מסביב לבנים וקשוחים. הפגזים נופלים על כל עֵבר ללא קול, כמו מלחמה בתוך
צנצנת אטומה. גם בחלום חשה באימת הפגזים השקטים שאינם מתפוצצים, ובשקט
הנורא לאחר שנפל כל פגז. ברור היה לה שעוד שתי פסיעות ייסחף הכל ויינתץ
והיא תיוָתר חסרת־אונים. והיא מבקשת לעשות משהו, לצעוק, להזעיק עזרה, אך
קולה אובד. היא מבקשת להיאחז במשהו והכל נשמט מידיה, נסחף. זעקת־כאב נפלטת
מפיה הקמוץ. היא נותרה בודדה, כל־כך לבדה בתוך השקט. היא נואקת אל מישהו כי
היא יודעת שהוטל עליה לעשות מעשה שנבצר ממנה לעשותו. אני שונאת אותך, אַת
עם הצלב שלך! צעקה מתוך שינה. קלארה בוגדת, אני יודעת, משחקת בשתי חזיתות,
בוגדת ומחייכת. ואחר־כך אצה לבקש סליחה. לא, היא אינה מסוגלת לעשות זאת,
וקלארה ניבטה נעלבה ורשעה, חרושת־קמטים ובלתי־אנושית.
החלומות היו חוזרים וטורפים את שנתה. יש שהיתה מתעוררת
מאימת הסיוטים ותוהה אם חלמה בהקיץ או בשנתה, והיתה פונה אל חימו כמבקשת
עצה, ונוכחה לדעת שהיא תלויה בו במידה רבה מדי. היא החלה לצפות לו, להישען
כתינוקת על תגובותיו של בוּל־עץ שאין להבחין בהן כלל. ופעם, לאחר חלום מוזר
וטורפני, שבו היו חימו וחימה מצפת וקלארה והמנזר מטרפים דעתה והופכים
בעיני־רוחה התועות לתהלוכת־מוות דורסנית, זעה בבהלה ופנתה אל חימו כמבקשת
חסד, עיניה אדומות מחוסר־שינה ולבה בוכה מתהומות הסיוט, וגילתה שעל פיו
המוּסט אליה נסוך חיוך.
היא הביטה אליו, אך לא מצאה בפיו הרוטט כלום מן הסעד
המיוחל; תחת זאת נדמה לה שהוא חולם עתה אותו חלום. היא תהתה; לא רק השתלט
עלי, על זמני, על כל ישותי, לא רק גזל אותי מעם אהובי שנפל בגליל, מעם
תענוגות־החיים, מעם עצמי ועבָרי, אלא אפילו על חלומותי השתלט, על המפלט
האחרון. ואז שאלה את עצמה בישרוּת־לב שמא כל הרהוריה להביא קץ לסבלו אינם
אלא נסיון עז ומרדני להשתחרר, לזכות בחופש. שמא לא ביקשה אלא להינתק ממנו,
ולאו דוקא לעזור לו להינתק מעל גורלו. אולי בכך יש להסביר את תאוָתה לעזור
למרקו, שאינו חדל מלרמוז ולשחק בסמלים ובמשחקי־מלים שמטרתם כה גלויה. היא
רצתה לצעוק לעֶברו: רוצח! שפל! הניחני לנפשי. אבל שפתיה רק נפתחו למראה
חיוכו העלוב והנדכא. היא מביטה בו ברוֹך, בשמחה על עצם יפיוֹ, על פיו שהיא
לפותה בשבי מתיקותו. בכל פעם היתה מתוַדעת מחדש ליופי הנבזק לקראתה מתוך
הגוף המת הזה, וממלמלת מלים ממוסמסות בפה סגור, כנכלמת, כתינוקת שאמה סטרה
על פניה, ונפשה נסרטה בשל כך והיא עומדת מול הראי אכולת חרטה ובלבה אשמה
תינוקית.
וכך היו מתאחדים לרגע אחד, שני הגופים שהאחד מהם ממלא
בנשמתו את חסרונו של חברו. חמוטל לא ידעה האם התאחדות זו עם לבבו של חימו
ברגע של התרוממות־הנפש לא היתה אלא חלום. חוששת היתה לעתים שמא לא היו כל
אלה אלא צריחת נפשו של הרוצח המקשט את לבו בנוצות.



מזג־האויר היה הולך ומשתפר, ובאחד הימים אפשר היה לראות את
האביב בשמים התכולים ובאויר הצלול והרך; ועל ענפי העץ שבחצר כמעט אפשר היה
למשש אותו. הבתים נהיו צבעוניים יותר, והעלים ירוקים מתמיד. הימים היו
חמימים למדי, אף כי הערבים עדיין צוננים, אבל השמיכות פחתו והלכו. חמוטל
אהבה את האביב התלוי על גגות הבתים; היא זכרה את יום בואה לכאן, עת ראתה את
הפחד בכל שפנתה, והנה עתה היא רואה את האביב. היא זכרה את תור הנשים ליד
עגלת־המים ואת הסוס הצוהל, ותהתה האם מסתמנת תקוה. מסע־הלחישות התגבר ככל
שהשתפר מזג־האויר, ואסא דיבר בבטחון על דרך שנסללה בין ההרים. “עוד מעט
ניחלץ מכאן, ונתרחק מירוּשלים,” אמר. וחמוטל לא ידעה אל נכון האם גם היא
מיחלת לכך, בשמחה או ביראה, בחשש או בתקוה. ומה צופן לה העתיד? מה יהיה
עליה? וחימו, מה צפוי לו?
באחד הימים האלה, כשהיתה החמימות נתפסת כרסיסי־טל בין
בדי־העץ בחצר, וצינת־הערב נמסכה לתוך החדר באיזו עגמימות בין־ערבּיִית
אביבית בשׂוּמה, וריח פריחה רחוקה של שיטה ושקד מתערבבים זה בזה עד כדי
טירוף־הדעת, יצאה חמוטל מחדרה של ה“ראשית”. זה עתה קיבלה הוראות חמוּרות
אחרונות בדבר קיצוץ במנות המזון והמים. ביציאתה החפוזה אל משא הריחות הנהדר
שכחה לרגע את ההוראות של הראשית. במסדרון ראתה את הד""ר נוֹימן מוביל בעזרת
שני אחים (חיילים פצועים קל, שעבדו בבית) פצוע אל חדר־הניתוחים. הוא ראה
אותה והורה לשני החיילים להמשיך בדרכם בלעדיו, ועמד לידה ושאף גם הוא את
הריחות. אור השמש השוקעת התגנב בעד קשתות האכסדרה. בחוץ היתה ההפגזה במלוא
אונה (לקראת סוף המצור גברו ההפגזות) וילדים נראו מחטטים בפחי־האשפה,
וחמוטל הירהרה בפליאה שהנה בעת האחרונה נעלמו החתולים.
הד“ר נוימן הפטיר כמה מלות־נימוס, וחמוטל השיבה
במשיכת־כתפים. למן המסיבה אצל אבֹּאיוֹב לא כעסה עליו עוד. לבה דאב במקצת
על חוסר־הבטחון שבו, אבל עתה היתה מצטערת שהיא נאלצת להסיח דעתה מניחוח
האביב. משראתה כמה אומלל וילדותי הוא הד”ר נוימן, החלה אפילו לחבבו
מעט.
“חמוטל,” אמר לאחר שהייה; קולו היה תאֵב לקרוֹב אליה, לדבר
אל לבה, לחוש את הלמות נפשה קרוב־קרוב, “רציתי להודיע, לבשר לך… במצבו של
חימו חלה הטבה מסוימת… ככל שזה מוזר.” היא הקשיבה רב־קשב בלבה אך קולה
צחק: “במה זה מתבטא?” בקושי העלימה את נימת הבדיחוּת שלא היתה מכוּונת אליו
אלא לרצינות שבה התיחס לדבריו. הד""ר נוימן משך ממחטה מכיסו, קימץ את גביניו
הסיר את משקפיו וניגבם יפה־יפה, עד שדעתה התבדחה עליה למראה קפדנותו
בעיצומם של ניחוחות־האביב הנפלאים.
עיניה היו נעוצות במשקפיו, והוא אמר: “קשה לדעת בוַדאוּת,
אַת הלא יודעת, לאחר שבילית כאן זמן כה רב, שבתורת הרפואה מרובה הלא־נודע
מן הנודע, המתמיה מן הגלוי, הבלתי־הגיוני מן ההגיוני. זוהי עובדה מדעית
שעלינו לשנן בוקר וערב. אנחנו הרופאים,” וחמוטל הבחינה בקולו נעימת גאוה
מרגיזה מעט, אותה נעימה של התרועעות עם גדולי־עולם שנדלקה בגרונו כדגלים של
חג לאומי. “אנחנו פשוט מגששים באפלה.”
היא ראתה את הד“ר נוימן המסכן, המגומגם וההססן, המתבוסס
בבדיחותיו לקול תרועת אֶחיו הסריסים במסיבה אצל אבּאיוֹב, והנה הוא אח
לרמב”ם ולד“ר שוייצר, לפסטר ולמאדאם קירי. “אבל,” הוסיף הרמב”ם הנרעד שלה
בקול מגורה מעוצם שמחתו על דבריו, אף־על־פי־כן התגלתה הטבה, הנה לך הפתעה!
הטבה כלשהי. בדקנו אותו כמה וכמה פעמים בימים האחרונים,"" הוסיף בקול רגוע
כמגלה סודות מן החדר, “ומצאנו שהדופק שלו התיצב קצת, דמו טוב יותר,
הכדוריות האדומות התרבו, זיעתו פחתה, בדיקת השתן מראה תוצאות מעודדות,
קיבתו התחילה לקלוט מזון באורח מזורז יותר ולהחזיקו זמן ארוך יותר. עליך
להבין שאני מדבר על התקדמות יחסית מאוד, זעירה מאוד, שיש לראותה בזהירות
רבה.”
“התקדמות!” אמרה חמוטל ספק בהשתוממות ספק בבוז. נזלת אין
הם יכולים לרפא, חשבה במוחה הבלתי־מדעי, רק להאריך ללא צורך את סבלוֹ של
אחד חימו פרח בעוד כמה חדשים. “מה כל־כך בוער, מה הנחיצות הזאת, הלהיטות
המטורפת להאריך את הסבל?”
“מה?” צוַח הד""ר נוימן בפליאה. “לשם מה להאריך את הסבל? מה השאלה? אדם רוצה, ולכן זכאי לחיות!”
“אבל בשביל מה?” הקשתה בתקיפות. “בין כה וכה ימות; הוא ימות בקרוב, אם כן מדוע לטרף את דעתו?”
“מדוע? בשביל מה? בשביל החיים! הנה הלא חלה הטבה. אם כל
רופא שרואה את הקץ יזרז אותו, לאן נגיע? למען החיים אסור לסכן סיכוי אחד,
וסיכוי קיים תמיד.” הוא הצטחק והיה נבוך קצת ואומלל. ורגע ריחמה עליו.
“אינני יודע,” הוסיף מהורהר, ובפעם הראשונה ראתה סבר של אמת על פניו. הוא
לא חשב עוד על המלים ועל הניסוח, ולא דיבר בזהירות זחוחה ורשמית, והדברים
הֵקֵרוּ מלבו. “אינני פילוסוף, אינני הוגה־דעות, למדתי רפואה, רק זאת. אבל
גם בזאת נמדדת עבודתנו, ואולי רק בזאת: בהארכת החיים, לא במציאת תוכן נעלה
יותר לחיים, או משמעות גדולה יותר לבריאה, לאדם; לכך דואגים אחרים, איננו
יודעים מדוע חיים ואם טוב לחיות, רק זאת אני יודע, שיש להאריך את החיים ככל
האפשר, יש להאריכם, שיתנהלו ללא תקלות ככל האפשר, ויהיו קלים ונסבלים יותר.
השאר שייך לתחומים אחרים.”
“אבל מה יהיה על הסבל? בשביל מה הוא טוב? מה יועיל הסבל למי שאין לו תקוה?” היא ניסתה לחייך.
“אין דבר כזה,” אמר הד""ר נוימן. “להלכה יש תקוה לכל אדם.
ואפילו הסבל גדול, ואפילו הוא גדל, כוונתי בזמן, הרי במכלול הגדול, בנצח,
כל טיפת־סבל נוספת מצדיקה את מדע־הרפואה. כל אדם שנשאר בחיים רגע אחד נוסף,
רגע אחד יותר משהיה חי ללא עזרתנו, מעניק בחייו, בסבלו, עוד רגע של חיים
למישהו אחר. יתירה מזו, כל רגע כזה מוליד שני רגעים של חיים אצל מישהו אחר.
הכל נמדד באפס פסיק אפס של מילימטר של חיים נוספים, אך בסופו של דבר, ככלות
הכל, בחשבון הכולל, זה כדאי, זה רצוי, זה קטיגורי, זה אולי אפילו קדוש…
הנה, הנמלים, למשל; הנה, עשו פעם ניסוּי ושיתקו לזמן־מה מלכת־נמלים אחת.
מיד התחילו הנמלים להתרוצץ בקדחתנות, ללא כיווּן, ללא תכלית, עצובות
והמומות, והתחילו לגסוס ולמות; נמלים שהיו מהלכות חבורות־חבורות במרחק רב
מן המלכה, ומקבצות מזון רגע אחד קודם, נשרו מעל הקירות וגססו ומתו. ואולי
גם בני־האדם כך, אבל אינם יודעים זאת, וסבלוֹ של אחד, ועזרה קלה בהארכת
חייו, מכפילה את סיכויי־החיים של אחרים, זרים לו, בני אותה מלכה… אנחנו
מקדישים את חיינו למען מאמץ קדוש.”
“ומשתלם,” אמרה חמוטל. עד כאן לא חידש לה כלום.
“אה! תראי, גברת הורוביץ…”
“חמוטל.”
“כן, חמוטל, תודה; למען האמת, תודה. לא כל־כך משתלם, לא.
האם החיים כדאיים? הלא זה מה שאַת שואלת. ואת רואה לפניך את חימו פרח. בואי
נדבר בגילוי־לב..”הוא היסס רגע. הרשאי הוא לומר את הדברים לאחר דבריו
הקודמים? “חימו פרח ימות – בכך אין לי כל ספק, ואנא, סלחי לי… בעצם הוא
חשוב כמת כל הזמן הזה, משעה שאיזו יד נעלמה העניקה לו מַתת־חסד, שעת־חיים
נוספת. האם לו עצמו לברכה הדבר או לקללה – אינני יודע; כל מה שאני יודע
הוא, שחימו פרח, מבחינת הרפואה בלבד, דוחה את הקץ בגסיסה ממושכת שאריכותה
לא היתה צפויה. אבל ברגע שמשתפר מצבו, וחלה הטבה כלשהי, מתגלה לעינינו לרגע
האופק החבוי מאתנו, מבליח, וכבה. אבל באותו רגע של הבלחה אנחנו מואצים,
אצים לקראתו, מתחדשים, ממציאים המצאות, מגלים תגליות – והאופק הוא מעין
אחרית־הימים מדיצינית: עולם שבניו ימותו בשׂיבה טובה, ובלי סבל. וסבלו
וגסיסתו הממושכת והמוארכת של אחד חימו פרח אולי מקדמים את האנושוּת אלפית
מילימטר אל המטרה הנכספת הזאת.” פניו נהרו.
חמוטל חייכה על־כרחה, ופתאום תקף עליה שאט־נפש מפני אותה
תחזית אנושית אדירה, שבדרכה לקראת הגשמתה הנשגבה היא דורסת כל פרח רענן.
פתאום געשה בתוכה כל השנאה ששונא המת האחד את החיים כולם: “חימו יגסוס
ויסבול עוד כמה שבועות ואתם תשׂבעו נחת?”
“אַת מדברת במרירות.” אמר הד""ר נוימן. “בתור אחות עליך
לראות את הדברים כמוני, ולראות את עצמך כמשמשת את המדע ואת
הסובלים.”
“רק את הסובלים,” אמרה. “לא את המדע.”
“בודאי,” אמר, “וכי חסרי־לב אנחנו? אבל לשמש אותם ממש,
לעזור להם, ולא סתם מתוך רחמנות. הרחמנות היא בגדר מוֹתרוֹת שאיננו מרשים
לעצמנו.”
“טוב מאוד,” חמוטל פכרה אצבעותיה והרימה אותן למול פיה
ולחשה לתוכן כסחה לנפשה. “ועכשיו שברור שגם חתונת־דמים והרבי של פראנג’י לא
יעזרו לחימו…”
“מה?” הוא הביט בה במבוכה.
“לא חשוב.” זו היתה הפעם הראשונה שביטאה בקול את המלים
וכמו הביאתן לידי הכרת עצמן. “עכשיו ברור שאין מקום לרחמים, וחימו צריך
לחדול לסבול, וצריך להקדים את מנוחתו.”
“זה אסור באיסור חמור,” אמר בפנים אפורות ובקול יבש. “ברחמים התכוונתי שאסור לעשות זאת מתוך רחמים.”
“ואני התכוונתי שאסור לא לעשות זאת בגלל הרחמים,” אמרה
חמוטל בתוקף. “ובודאי לא למען המדע. אתם הבאתם את חימו פרח לידי כך שיוכל
להתענות למענכם עוד כמה ימים.”
“לא נכון!” הרים קולו והניד אצבעו מול פניה. “אנחנו לא
עשינו הרבה למענו – פשוט משום שאיננו יכולים לעשות יותר. אַת, אַת היא
שעשית זאת… אַת ברחמיך!” לקולו נתגנבה נעימה של תרעומת. “אנחנו רק עקבנו
בענין מדעי אחר המתרחש. ואנחנו מנסים ללמוד מתוצאותיו. זאת, לפחות, היה
עליך לדעת!”
“אינני מאמינה בנסים,” אמרה, כמגרשת את הרמז לאחריות
הרובצת עליה. “הוא רוצה למות, הוא מתחנן למות, ואתם אינכם מניחים
לו.”
“אַה!” התלהב הד""ר נוימן. “אם כך, מדוע אינו מת? תאמרי לי
מדוע? אם הוא כל־כך רוצה למות, מי מפריע לו? אנא, הגידי לי? מדוע אין גופו
חדל להילחם? את יודעת מדוע? כי אַת, אַת מפריעה לו! זהו!”
“כן,” אמרה מהורהרת, “כן…”
“רק פיו מתחנן למות,” דיבר הד“ר נוימן בהתרעשות, וחמוטל
הקשובה והמתוחה דימתה לשמוע רחש של כאב עולה מתוך נפשו. “אבל הנשמה אינה
רוצה למות, חמוטל, הנשמה העטופה בשרירים, רקמות־בשר, עצמות, שהלכה ברחובות,
שצחקה, שלמדה בבית־הספר ואהבה, היא מבקשת משהו שונה לגמרי, ואני אראה לך
מהו!” והד”ר נוימן אחז פתאום בחזקה בידה והוליך אותה נרגש כולו. היא הלכה
אחריו נדהמת מעוצם אחיזתו, ומן הרעד וההתרגשות שאחזוהו. הוא הביא אותה אל
חדר־הניתוחים. במרכז החדר היו מכינים לניתוח את הפצוע שהובילוהו לשם קודם
בפרוזדור. שתי אחיות היו מכינות מכשירים, והחדר בעל צורת המשושה, שצלבים
מעטרים את חלונותיו, דמה בעיניה לחדר־עינויים.
“תראי,” לחש ד""ר נוימן; “עוד גולם לפניך. בבקשה. ולפי
התחזית הרפואית, גברת הורוביץ, האיש הזה, שאפילו את שמו אינני יודע,
סיכוייו לחיות קרובים לאפס. ועתה עומדים לנתחוֹ, בזמן שעומדים בתור פצועים
קל, שסיכוייהם להבריא לגמרי ואפילו לחזור לחזית גדולים, ולא מתוך רחמים,
חמוטל, אלא למען הצדק.” היא עמדה והביטה בפצוע העטוף מַעטה לבן. פתאום פקח
עיניו והביט לעֵברה. עיניו לא ראו את המכשירים הנערמים על השולחן הסמוך,
כאילו מיאן לראותם, והוא לא גרע עיניו ממנה. בתחילה לא ראתה בהן שום הבעה.
אחות אחת חילצה את הפקק מבקבוק של הנסי צרפתי ותחבה את פי הבקבוק לתוך פיו.
הוא גירגר ושתה, כיעכע ורקק, והבקבוק הלך והתרוקן. כל אותה שעה לא משו
עיניו ממנה, ועתה הביטו בה בתחינה ומתוך זעקה אילמת, כעיני הסוס הפצוע
שראתה פעם בילדותה רבוץ בשדה. פתאום שינו העינים את מבען ולבשו חיוך ילדותי
של נצחון. פניו המתות והולכות נדלקו בעד שתי העינים הפעורות, ההולכות
ומאדימות מפני פעולת המשקה, ועור הפנים נמתח והיה למִקשה של יסורים שמוקדה
היה חיוך נורא ועינים מטורפות של גבר מפסיד המחייך בגבורה בפני ידידיו,
כמנסה להעמיד פני מנצח.
הד“ר נוימן חיכה עד שהחל הניתוח, ואז נטלהּ בזרועה והוציאה
מן החדר. היא עוד הספיקה לראות אחות אחת מקיאה בפינה, וחיילים בוכים. חמוטל
נשאה עיניה אל הד”ר נוימן והודתה לאלוהים שעיניו היו דמועות. חימו, אמרה
בלבה, הדוקטור בכה! והיא חייכה על שפנתה בלבה אל חימו, ודעתה נתבדחה
עליה.
קולו של הד“ר היה עמום ומחולחל; אַת מבינה? ראית את החיוך
הזה. אותו, את החיוך הזה, עלינו לנצור.” בקולו ובמבטו היה משהו משל הילד
התמים. “למה,” הגביר קולו. “למה, לכל הרוחות, צריכים בני־אדם לסבול ככה?
מדוע הם מגיעים למצב כזה? למה?…” והוא נשתתק רגע,כבש את עיניו, והוסיף
בקול רגוע ומיוגע: “בנַלי, לא?”
“אינני יודעת,”הירהרה חמוטל בקול, “מה בנלי ומה לא. הכל
מוזר ומטושטש, הגבולות בין זריחה בציור המתקתק התלוי בחדרו של אבּאיוֹב
לבין זריחה במציאות מטושטשים– אתה הלא יודע, אחד סכרין והשני יופי אלוהי.
אבל עם כל ההערכה שיש בלבי כלפי דבריך ויותר מזאת, כלפי רגשותיך,” היא
ניסתה לומר דבריה בהגיון ובשקט, כדי להימלט מפני המבוכה שתקפה אותה למראה
עיניו של הפצוע, “אינני מקבלת, לא, אינני יכולה לקבל את דעתך.אין לקבוע
מסמרות. הכל חייב להיות חפשי מדוֹגמוֹת ככל האפשר, נתון להכרעה
אינדיבידואּלית. אינני מפקפקת כלל בקיומו של רצון־החיים העז; הלא אני
עֵד־המלך שלו. אבל אינני יודעת; חימו אינו רוצה לחיות, אבל אם הוא פוחד
הריהו פוחד כילד, הוא פוחד מן הצד השני… ידידי, זה שנהרג בגליל, שבגללו
רבנוּ פעם זוכר? הוא היה נער טוב, באמת, אך היתה לו מגרעת אחת שלא יכולתי
לסבול אותה. אף־על־פי שלא אהב אותי, פחד לעזוב אותי, שמא אהיה למישהו אחר,
והפחד הזה אכל אותו. בשביל זה בלבד היה מוכן להשתעבד לי כל ימי חייו,
להשלות את עצמו שהוא באמת אוהב אותי, ולהציע לי נישואין… הפחד מפני
ההתחרות, מפני הצד השני. זהו הילד שבחימו. הוא הלא ילד חביב; בסך־הכל ילד
חביב ומסכן. במידה מסוימת על כל פנים…”



 
פרק שלושה־עשר
המלחמה, כמו מתוך הכרה שקצה הולך וקרב, השתוללה עתה בכל
עוּזה. אבל ההרגשה שבקרוב תשתרר הפוגה חדרה לכל פינה, לכל דממה שבין
הפגזים. אפילו הד""ר אבּאיוֹב, שכמו ירא שקץ הקרבות יהיה קץ גדולתו, והקפיד
עם מפריחי שמועות־השוא, אישר עתה שאמנם קרובה ההפוגה לבוא.
הפעם לא אמרו בעוד שבעים ושתים שעות; המלה היתה “בקרוב”.
בקרוב, אמרו, תשתרר הפוגה. בקרוב נרד לתל־אביב, בקרוב לא יירו עוד, והבקרוב
היהיר הזה שהואיל להיכנס בשערי בית־החולים הארעי ג', ירושלים, הפך לודאי
יותר מאשר למיוחל. כלומר, הוא כבר היה קיים, שקט, בעל־סבר, והכל חיכו שאיזו
פקודה תתן לו תוקף.
סיפרו שאנשי הפלמ“ח גילו וסללו דרך סודית שמוליכה מירושלים
אל השפלה והיא עוקפת את לַטרוּן ועוברת בהרי יהודה דרך הקסטל וצוֹבא.
וקוראים לה, אמרו “דרך בּוּרמה”. לפי השמועות שהסתננו אל בית־החולים ועברו
את הצנזורה והפירושים של אסא (שהיה עתה לגיאוגרף ואיסטרטג ראשון במעלה) כבר
היתה הדרך פתוחה. ג’יפים נוסעים בחביוני ההרים ובימים הקרובים נחזה במזון
של ממש: ירקות טרייים, בשׂר. אבל בינתים התנהלו החיים כסדרם. קלארה הוסיפה
לשמש אחות ראשית, אף כי התואר הזה היה שמור ל”ראשית"", שמבטאה הרוסי הודגש
יותר ויותר ככל שהחמיר המצב; יש שהגיעו דברים לידי כך שהיתה צועקת אל
האחיות הצעירות ברוסית ממש, ונדלקת מזכרונות מימי־הזוהר שלה בכביש
צמח־טבריה, עת היתה רוקדת עד אור הבוקר, קמה לעבודה רעננה כמלפפון של אסא,
שרה בלילות על הגורן שבתחילת הסיפור עלתה באש הערבים (שנרדפו עד החוֹרן
בבהלה), וזכרונותיה מסתבכים והולכים ככל שגוברת ההפגזה; וככל שפורחים
זכרונותיה כן פוחת תועלתה למוסד.
חמוטל טיפלה בחימו, ושאר האחיות עשו את מלאכתן בעצבות
גוברת. הן הגו ב“בקרוב” הזה שבו יִתם הכל והן תוכלנה לרדת אל תל־אביב או אל
חיפה, תלבשנה את שמלותיהן הנאות, תשבנה בבתי־קפה, תשעשענה, תאחרנה לקום
בבוקר בבית־אמא, והבחורים ישרקו להן מן הרחוב למטה.
רוב הפצועים החדשים שהובאו עתה והחליפו את האחרים שיצאו
לבתי־הבראה בבית־הכרך (התאומים יצאו, וכן שלמה, והג’ינג’י), היו צערים
עייפים שהורדו מעל־גבי האלונקות כשהם ממלמלים רק מלה אחת: לישון…
לישון… תנו לישון. רק לישון. שתלך הבריאות לכל הרוחות, רק לנוח… ואסא
הצטחק; בחוץ כבר שרים שירים פטריוֹטיים. שירים ופזמונים חדשים צצו כפטריות
ונשמעו ברדיוֹ־הסוללות של הד""ר אבּאיוֹב ומבית־המפקדה הסמוך. להקות־הבידור
של המלחמה היו לחלק מסדר־היום. כל העם חזית. “הם הורגים לי את המלחמה,” אמר
אסא בפתיטיות, ופראנג’י החל מתכנן את הבאוֹת,אלו הבאות שאסא כינה אותן
“עתידו הסרסורי של פראנג’י איש־ירושלים”.
ועם התקרב ה“סוף” תכפו גם על חמוטל הזכרונות. אבל זכרונות
נבחרים היו, מיוחדים במינם. אהובה שנפל בגליל, הוריה, ילדותה בבית – כל אלה
לא נפקדו בזכרונות האלה.תחת זאת הופיעו מראות בודדים וצדדיים. שׂיח של
ורדים צהובים בחצר שכניה; פניו המחוצות של חתול דרוס בדרך להרצליה; נסיעה
לעמק־הירדן; תמונה של הטיילת התל־אביבית בימי־ילדותה. הזכרונות עלו ובאו
מדויקים להפליא, כאילו היתה מסתכלת בתמונה ברורה. כיצד חזרה פעם ממקום
כלשהו עם איזה חבר והם עומדים ומביטים אל הים. השעה מאוחרת. הם מחזיקים
במעקה המחוספס והמוחלד. הריח המלוח של הים עומד בכל. החספוּס מגרה את
ידיהם. האויר חמים ולח ורך, וחמוטל, שגדלה על שפת ימה של תל־אביב, כבר ראתה
את החורף יושב בין הגלים המתנפצים אל סלעי החוף. המקום היה ריק ושקט. בשעה
זו של הלילה מסתובבים שם אנשים מעטים. מאחוריהם עומדים בתים ריקים. מאחורי
הבתים, סחה לעצמה בקול, אין כלום; חזיתות ללא תוכן, ללא חדרים, ללא נשמה.
שברי־לבֵנים שהתפוררו בבתים היו פזורים על המדרכה. מכונית בודדת אצה לדרכה,
וסימטאות נוה־צדק ונוה־שלום נעלמות אישהוּ ורק פתחיהן נראים כמו מחילות
שאין להן סוף. קצת משם והלאה עוברת דרך־מַנשיה, וקו־החוף הולך עד סלעה של
יפו. הנמל הקטן של יפו נראה כעולה מתוך הגלים. בתיה הבהירים גם בחשכה,
מעפילים זה על־גבי זה ומתנשאים לתוך שמים שחורים. עכשיו שהיתה חמוטל מהרהרת
במראה, סברה שבימה של יפו, על דקליו, חורבותיו, ריחו המיוחד, ירחוֹ הנאה,
בתי תל־אביב הלבנה המתמשכים ובורחים ממנו, בכל אלה יש משהו שבשעה שהוא ניבט
אלינו מעם המעקה המוחלד של הטיילת, במקום שלפני שלושים שנה עמד לתפארת
הקזינוֹ המפואר של תל־אביב הקטנה, והוא מעלה ניחוח סלעי ומלוח מהול בעשן
חריף ובחלודת בתים מטים־לנפול, הריהו נוסך בלבו של מי שזכה להיוָלד כאן,
וגדל לרגליו, וצמח על מאכליו הפשוטים והריחניים, וראה במו עיניו כיצד
הולכים חולותיה ושממתה של תל־אביב, כרמיה ושקמיה הנצחיים, פרדסיה ובוסתניה,
כיצד הם הולכים ונדחקים מפני ה“פרוגרס”, אותה אחידות חדגוֹנית משעממת,
ההונגרית, כמאמרו של אסא – בלבו של זה הוא נוסך את תחושת המלנכוֹליוּת
המופלאה הנישבת ממנו. ויתירה מזו, כאן, בתוך המצור, במרכז ירושלים, מעל
גגותיה של בירת־העולם היפה, עולה לעתים זכרונו המתוק של החוף היפה, זכרון
חופה הטבעי המתמשך והנצחי של ירושלים. עיר־הרגע, תל־אביב, נמשכת מתוך יפו,
שהיא השער לעיר־הנצח. יפו וירושלים עיר אחת הן. המלח, שאון הגלים, הים
המתנפץ אל קיר הטיילת, אורות יפו מרחוק, הסלעים החלקלקים, החביות המוזרות
המושלכות ליד שוברי־הגלים שמעולם לא נשלמה בנייתם ואין איש יודע אל נכון מה
שימושן.
מישהו מוכר גלידה ברחוב ריק שאין בו נפש חיה לרפואה. לא
הרחק ממנו, תחת הפנס, סמוך לקיוסק חתום בלוחות־עץ ישנים ומתפוררים מרטיבות,
עומדת אשה קמוטת־פנים ומוכרת תירס. אד עולה מן החבית המהבילה; זה מול זה הם
עומדים: התירסים הריחניים למול הגלידה הקרירה, ברחוב הריק, ליד הבתים
הריקים והמטים לנפול. “אֶסקימוֹ, גלידה מקלוֹת, גלידה הצפון”, מול “תירס
חם, תירס חם”. דוּאֶט תל־אביבי. כלבים בודדים אצים לדרכם וחמוטל וחברהּ,
זוג בודד נאחז במעקה הטיילת. מעניין, אומר אותו נער ששמו נשכח, אם לפחות
יודעים הם זה את שמו של זה. מוכרת התירס ומוכרת הגלידה. בטח שלא, ענה
בעצמו.
היא נאחזה במראה, וכמו נודע לה באורח חרוץ שהקץ בוא יבוא; ולכן ברי היה לה שההכרעה מתקרבת ובאה.



בחדר־הפעמונים של המנזר היה חימו היחיד שכנראה לא סבר שהנה
חוזרים החיים הטובים ורבי־המחילה. דומה היה שלא פחד ולא קינא. נדמה היה
שהגיע לאותה אדישות מוחלטת כמו האינדיאנים הזקנים שקראה עליהם חמוטל בספרית
בית־החולים (שנאספה מידיהם של תושבי־ירושלים הנדיבים), שבשעה שמגיע מועד
מותם הם נשארים מאחור כדי שלא יכבידו בזיקנוּתם ובגסיסתם על הצעירים יותר.
והיא זכרה שקראה פעם על אותן צפּרים המתאכזרות אל אחיותיהן החולות, הצפּרים
הנאות הללו, המחישות את מיתת אחותן הפצועה כמו על־פי גזירת הטבע החכם מכל,
ובעינינו נדמה שיש כאן גם מן ההתרסה על אכזריותו. היא נזכרה בבחור צעיר,
בעל אף מעוקם ועינים טרופות ובטן רטושה, שמת לפני שבועים וגופתו הוצאה
ממקומו ליד החלון באישון לילה. פניו היו קרות, וקלארה עָצמה את עיניו
ושילבה את ידיו כדרך הנוצרים. חמוטל, מתוך דחף לא מובן לה, שחה אליו פתאום
ונשקה למצחו הקר, ותוך כך חשה בצחנה העולה מפיו. יותר מכל נגעה ללבה ההכנעה
הנועזת, אולי, אם אפשר לשלב שני הפכים אלה, אותו נימוס שבו ציפה הבחור
למותו. כאילו לא ציפה לשום דבר אחר, כאילו ידע היטב מה שכולנו מצפים לו שלא
מדעת – כלומר, שאין רחמים בטבע, זה הטבע המשאיר אינדיאנים זקנים למַקורי
הנשרים כדי שלא להכביד על החיים. וחימו? היא סברה שחימו אינו פוחד ואינו
מצפה לרחמים, אך באותה מידה נכון גם היפוכו של דבר. האם אדיש הוא? הוא ביקש
למות לא מפני שציפה למשהו, סברה חמוטל, אלא משום שלדעתו כבר היה מת מכבר,
ומוּתר לבריות הללו המתהדרים במידת הרחמים והאנושיוּת להרשות לו להגיע אל
המנוחה.
הפצועים שכבו שקטים ומהורהרים. התחזיות הורודות על העתיד
המופלא פחתו והלכו באותו יום דוקא משום שאותו עתיד שוב לא היה בגדר ספק,
אלא קיבל גושפנקה רשמית. האוירה בחדר היתה כבדה, ורוח־הקיץ הצעירה שנשבה כל
היום נחלשה עתה עם ערב. הצחנה בחדר הסגור והעגמומי היתה כבדה מנשוא.
אסא היה משוחח בלחש צרוד עם פראנג’י. “ההפוגה תבוא, הפעם זה בטוח,” אמר, ובקולו היתה גם נעימה קלה של אכזבה.
“אתה צַיֵר!”
אסא שלח בו מבט תמוה במקצת, ופתאום פרץ בצעקות: “עוד מעט תהיה הפוגה, ואני אשתין עליך; עליך ועל כולך!”
נשתררה דממה, ואחר־כך פרץ פראנג’י בצחוק ואמר בקול יבש ועייף: “ווֹללה, גבר!”
“החוזה יסתיים עוד מעט,” סינן אסא.
“ועד אז אתה תצייר!” וופראנג’י נפנה אל המבטים התלויים בו ומחה בידו מטרד דמיוני שעמד באויר המסואב.
“אני מצייר,” לחש אסא לתוך הגבס, “אבל זה יעלה לך בעוד כמה
רעיונות גדולים שאתה זוכה להם חינם אין־כסף, כמתנת לבי הטוב,” והוא חייך
עכשיו מטוב־לב. “אתה יודע מה עלה על דעתי?”
“לא!” התריס פראנג’י. “וזה לא מעניין אותי. יש לי צרות משלי.”
“חימו?”
“לא, הוא כבר לא צרה.” פראנג’י הטיח את המלים ועצר בלשונו.
שעה ארוכה הביט אל חימו שחמוטל טיפלה בשמיכתו, ופתאום פרץ בצחוק פרוע.
עינים כועסות נתלו בחמוטל מתוך אשמה.



 
פרק ארבעה־עשר
מרקו, שחמוטל ציפתה לו עתה בכליון־עינים בלי דעת מדוע,
הגיע באותו יום יוני חמים וערפלי, בשעות הערב המוקדמות, ומצא את חמוטל
רבוצה ליד מזרנו של חימו, מחזיקה בידה את קצה שמיכתו הקלה. מכל הפצועים רק
חימו עדיין היה מכוסה בשמיכה. מרקו התישב על שרפרפו ונגע בפני אחיו, וחימו
הפנה אליו את פניו הסוּמוֹת והשהה אותן על אחיו. חמוטל המנומנמת התנערה
נכלמת במקצת ומיהרה לקום.
מרקו לא היה כתמול שלשום. בגדיו היו מרופטים ומעופשים
ופניו לא מגולחות. הוא חש במבטה השואל והקדים כמה מלות־התנצלות. כדרכו דיבר
בנימוס רב, אך בעגמימות, ובין המלים חשה חמוטל בנעימה חדשה וזרה. והיא תמהה
בלבה האם יש אבק של לעג בקולו, או משהו שמרמז על שינוי ביחסו אליה.
“הייתי עסוק, היה איזה קרב־יריות שלא נגמר,” אמר. “ולכן אם תואיל גברת הורוביץ לומר לי שהיא סולחת לי על ההופעה שלי…”
היא התרעמה על חששותיה וצחקה בקול: “מרקו, מה זה עלה על דעתך?”
הוא הסיט קווּצת־שׂער לחה מעל מצחו המיוזע וחייך: “תודה,
תודה רבה.” אבל עדיין היה מבטו מכסה משהו, עיניו חופזות, והמלים דחוקות
במקצת, מעלימות. התנהגותו ולבושו וזקנו הביכו אותה. מרקו, סברה חמוטל, אינו
מאמין בבריות ואינו מצפה שהם יאמינו בו. לא אחת שקלה תכונה מזרחית מפוכחת
וערמומית זו, שיש בה גם מן העצבות, כנגד אסא וכנגד עצמה, ולא ידעה להכריע
מי מהם חכם יותר או האם אפשר בכלל לבחון דברים כאלה זה לעומת זה. ככל
שהכירה אותו כן הלבישה על גופו הבריא את טבעו הסתום של חימו. היא למדה גם
להעריך ואף להעריץ את הפרימיטיביות המעודנת שלו, את השקט המוּפנם, את
הנימוס המופרז, שיסודם גם בחוסר־השכלה וגם במסורת של דורות, מסורת שאינה
קיימת בעברה שלה.
לכן תמהה חמוטל על מנהגו היום. ופתאום, למראה הופעתו
המרושלת והפרועה והתנהגותו שאינה מאוזנת ושקולה, כרגיל, עלה לנגד עיניה,
כאילו היתה הוזה בהקיץ, מחזה של אֵבל קדום: קריעת בגדים, לבוש שׂק, אפר על
הראש. ופתאום עלה על דעתה שמרקו מתאבל.
היא נזכרה מעשה בבית־החולים. לפני כמה ימים מת מסרטן גבר
כבן ששים ושמונה. ימים אחדים לפני מותו ביקש לומר לה משהו בשעה שעברה
באקראי בחדרו. היא שחה אליו והוא ביקש ממנה שתקרא לבתו שתבוא לבקר אותו.
חמוטל מיהרה למסור את בקשתו ל“ראשית”, וזו ניענעה בראשה וטפחה בידה
בקוצר־רוח על הניירות שעל שולחנה, ולא טרחה כלל להגיב. בבית־החולים הארעי
ג' הוקצה חדר אחד בקומה הראשונה לחלק מן החולים הכרוניים שהועברו לכאן
מבית־החולים הדסה שפּוּנה על הר־הצופים.
כשמת אותו איש הוצבה גופתו, בתוך ארון, במרכז חדר קטן
מיוחד לדבר. בשל ההפגזה העזה ביום ההוא הגיעו בני משפחת הנפטר ברווחי־זמן
גדולים. חמוטל, בעמדה למטה ליד המרפאה כדי לקבל את מכסת הנסיוב, ראתה פתאום
כיצד נפתחת הדלת הכבדה המעוטרת ציורי אבירים ענודי־רמחים, ולאולם־המדרגות
נכנס לאִטוֹ זקן גדול־מידות ובעל סבר־פנים אדוני, אפו בשׂרני בקצהו, ושפתיו
קפוצות מזיקנה. שני צעירים תמכו בו מזה ומזה. הנערים היו כנראה בניו של
הנפטר, והזקן, כפי שנתברר לה לאחר־כך, היה אביו בן התשעים. לראשו חבש מגבעת
שחורה רחבת־תיתורה, ועיניו, שלא כפניו השלווֹת, הביעו זעם. בגדיו נראו
מהודרים, ובתחילה השתאתה על הידורם, אבל במבט בוחן יותר ראתה שהבגדים הנאים
האלה היו מרושלים במקצת, רפויים, כפתוריהם אינם רכוסים כסדרם, ומשום־מה עלה
על דעתה כי לא מקרה הוא. כאילו ביקש לשווֹת להם מראה של שׂק בלוּי.
הצעירים הוליכו את הזקן אל פתח החדר שעמד בו הארון, וממקום
עמדה ראתה חמוטל כיצד מאמץ הזקן את גופו ומכנס כתפיו כמתאזר למבחן גופני
כביר. הוא פרם את עניבתו, הסיר את מגבעתו ופרע את שׂערוֹ, ונכנס אל החדר,
מקום שכבר היו רוב בני־המשפחה. הוא עמד תחתיו, הרים שתי ידים כבדות כידי
משה, ובחדר נשתררה דממה וכל העינים (ועיני חמוטל בכלל) היו נטועות בו
ביראת־כבוד ובציפיה. הוא המתין רגע כשחקן ותיק השוקל כל רגע של שקט בזהירות
של להטוטן, ואז פרצה מפיו זעקה נוראה:
“הבן יקיר לי יוסף, בני בכורי יוסף, למה עזבתני?”
הנוכחים בחדר פרצו בבכי. הנשים התיפחו בקול והצעירים הביטו
זה אל זה במבוכה ועיניהם הדומעות כמו התחננו לאישור, למתן תוקף. הזקן נשתתק
פתאום ממש כשם שהתחיל, העביר מבט חקרני ושָׁלֵו מאיש לאיש, ניענע בראשו
כמבקש להרגיע את הבוכים, ולחש לאחד הצעירים שעמד על־ידו (חמוטל שמעה כל
מלה): “היה טוב לצעוק ככה”. ואז צנח על כסא שהובא והועמד לידו, וישב בשקט
והביט אל בנו. חמוטל עמדה מוקסמת: הזעקה הזאת, המלוֹדרמתיוּת הנהדרת, הידים
המורמות כידי נביא – כל הכאב המאורגן הזה, המלים שנבררו מראש בקפידה, הכל
קבוע על־פי כללי־הטקס שעברו במסורת מדור לדור, ועם זאת אותו מבט ערמומי
במקצת שיש בו מהכרת ערך המוות, ומתוֹדעת ההצגה שבהפגנה נגדו. למה עזבתני?
אותו, בן התשעים? וכי לא ציפה לכך? הוא? וכי לא ראה את המוות יושב על מיטתו
יום־יום ושעה־שעה? אבל השַׁועה הזאת היתה פרק מפולחן.
ועכשיו, למראה הופעתו המרושלת של מַרקוֹ, עלה על דעתה שגם
הוא מתאבל. האם בלבו כבר הוציא לפועל את גזר־הדין? האם הרג אותו כאותו
מטורף היורה בנגטיב של תמונה? כבעל היורה במכתב ששלחה אליו אשתו מבית
אהובה? ושמא קטל את הזמן שבין המוות הצפוי לבין ההכרה שהכדור של חמוטל יושב
זה חדשים אחדים בקנה הפּאראבּלוּם שלו? ולכן אולי בא הנה היום כדי להתאבל
וכדי שאוּכל אני…. ואחר־כך לא יהיה עוד טעם באֵבל, לפחות לא בנוכחותי…
לא אתי? והלא בין מרקו וביני – האם לא הוטלה השליחות הזאת עלי? וזה ימים
רבים יודעים שנינו שכך נגזר? איך עושים שם באמריקה? קנֵה עכשיו, שַׁלֵם
אחר־כך, התאבל עכשיו, הרוֹג מאוחר יותר.. תהיינה כוונותיו מה שתהיינה,
ובלבד שיתן איזה רמז למתרחש בתוכו. אבל המחדל הזה מתישב כה יפה עם אָפיוֹ.
היא חייכה אליו אותו חיוך שהיה חביב עליו כל־כך.
“אני הולך, חמוטל,” אמר מרקו. “אני מסתלק. אני חושב שלא נתראה עוד.”
זו היתה הפעם הראשונה מזמן שהכירה אותו שקרה לה חמוטל, בלי גברת.
היא זקפה בו עינים קרועות לרוָחה.
“תהיה הפוגה,” אמר כמשיב על השאלה שבעיניה. “זמנית או
כללית, אינני יודע. לא אראה אותך עוד. את תרדי לתל־אביב, אני לא יורד
לתל־אביב, לעתים רחוקות מאוד הייתי בתל־אביב.”
היא חייכה. “אני נשארת כאן.”
“לא!” קולו היה צרוד.
“מדוע?”
“אַת תלכי, חמוטל. יש לך…” הוא השתהה, כח בגרונו והמשיך.
“יש לך לאן ללכת, וּלמַה ללכת, ואין לך מה להישאר כאן. וחוץ מזה…, חוץ
מזה…”
“חימו.”
“חימו?” הוא קם, הסיט קווּצת־שׂער מעל מצחו והישיר מבטו אל
עיניה. “תל־אביב תהיה עיר שמחה אחרי המלחמה,” אמר. “פה נשאר להוציא את
הקוצים כמו אחרי שעוברים בתוך גדר של סַבּרֶס.” הוא הפך פניו ממנה והיא
ראתה רק את ערפו. נדמה היה לה שהוא בוכה, אבל היא השתדלה לטרוד כל מחשבה
מציקה, ונוח היה לה לחשוב שהוא אך משתוחח קמעה כאילו כדי להקל על איזו בת
קטנה לחבקו – זכרון עמום שעלה פתאום מנבכי ילדותה. ואז גחן אל חימו הממלמל
בקדחתנות גוברת את הרֵה בּי שלו, כאילו תפס משהו מן המתרחש, הביט אליו רגע,
ופתאום נשקוֹ על פיו נשיקה ארוכה, קרע עצמו מעליו ורץ כנמלט מן החדר,
ודמותו נעלמה בפתח. חימו חדל ממלמולו. עיניו הסוּמוֹת פנו לעבר הדלת כאילו
ראה את אחיו. ידו הקצרה כמו ביקשה לגעת בחלל הריק שהותיר מרקו אחריו,
ופתאום, כמו קפיץ דרוך הסיט גופו בכוח חייתי אל חמוטל, כבש פניו בבטנה,
וגעה געיות רטושות וצרודות לתוך גופה. כך נשארו שעה ארוכה. מבטה לא מש
ממסגרת הפתח שבעדו נעלמה לפני זמן כה מועט כרוּח סערה צלליתו של
מרקו.



“כן,” אמרה חמוטל לקלארה. “מרקו לא יבוא עוד.” יושבות היו
על מעקה הגג. היה ערב של ראשית הקיץ. קלארה נשאה עיניה אל ההרים וקמעה־קמעה
ירדה עליה רגיעה. הפגזים לא חדלו מלהכות ברעמיהם, אבל המראה הלא־ממשי בשעת
בין־הערבּיִם הגולשת אל תוך הלילה כמו הסיר את איוּמם. רוּח הערב ליטפה
באצבעות של רוך ועדנה את החששות שהיו עולים מתוך הגוף הלֵאֶה הזה, שעמל כה
הרבה לעזור, לרפא ולסעוד את “אויביו המושבעים” (כדברי קלארה עצמה), ובעת
אחת, מכוח הנשמה הנזירית־מיסיונרית והמשמעת הקתוֹלית החמורה, ניסה גם, בלא
נטילת רשות, לחנך נערה אהובה, ולוּ גם במרוּמז ולשמור על רכוש הכנסיה,
שכנראה אין איש מן המצויים כאן מאמין שיוחזר ביום מן הימים לבעליו (“ומי
גזל ממי את המשיח?” כה אמר אסא). נוצריה אחת, שחוחה ועטויה תכריכים, בין
היהודים הצעירים הללו, הלוחמים מלחמה שבעיניהם היא מלחמת־קודש, והכל מוּתר
בה.
“מרקו לא יבוא,” אמרה חמוטל בלי שום קשר להרהוריה הרחוקים
והנוגים של קלארה. “וחימו… מה יהא עליו? מחר, מחרתיִם, אחרי מחרתים…
הרופא טוען שההטבה שחלה במצבו נעצרה עתה ממש כמו שגופו נעצר בעתוֹ ליד
הפתח. עכשיו טוענים הרופאים שחלה הרעה. תארי לעצמך, איך אפשר להתנדנד ככה
בין אבדון לגיהינום? הרעה נוספת! הז’רגון הזה שלהם!”
קלארה הפנתה אליה את פניה. חמוטל היתה משוקעת בהרהורים,
ומבטה רחוק. היא הירהרה עתה בתמהון שאמש שאל אסא את פראנג’י מה השעה,
ופראנג’י שעד כה לא ענד שעון על ידו הביט בשעונו וענה לו, ואסא כּיוֵן את
שעונו שלו, שלא נמצא לו שימוש עד כה, ופתאום נמצאו הבחורים שמסביב משוחחים
בטיבם של שעונים; זה אומר “טיסוֹ” שעון טוב יותר, וזה אומר “אוֹמגה” טוב
יותר, ואחר אומר שהשעונים האמריקנים הם הטובים ביותר. השיחה קלחה במונחים
טכניים, שיחת נערים וגברים על עישון ועל גילוח ועל מכונות, ופתאום פקדה את
חמוטל הרגשה שהזמן קם לתחיה ושוב הוא קולח וזורם מן העבר אל העתיד, והיא
סחה על כך לקלארה.
קלארה הסכימה עמה, שההרמוניה הכללית שהיו שרויים בה עד כה
מתפוררת עתה. שוב יחזור ממד הזמן אל חיינו, ויתמוטט הבנין שהוקם בממד הזמן
הפנימי, הנמדד על־פי פעימות השעון המסתורי שבלב, ודבר אין לו עם הזמן
החיצוני, ולא עוד אלא שהוא מהלך נגדו ומציל את חשׂוכי־התקוה מירידה פתאומית
אל התופת.
“כן,” אמרה חמוטל. “הכל השתנה בזמן… זמן? בזמן האחרון.
פחדים חדשים, ולכן גם תקווֹת. תחושת מוות עם מַשב העולם הממשמש ובא מבין
התקווֹת. מי יודע, האם כדאי היה?”
“בודאי שהיה כדאי,” התריסה קלארה ותלתה בה מבט קשה.
חמוטל חייכה. “אַת מצחיקה, קלארה. ואנחנו, אַת ואני, לא
נתראה עוד? חזרה אל המיסיוֹנים? למלחמת החָרמה על הנפשות התועות? וחלוקת
תנ”כים וארוחות־חינם לילדים עניים? חזרה לקירות הטחובים של המנזר שם,"" והיא
החוותה בידה לעֵבר העיר העתיקה. “להיכנס לאמבטיה בשמלה אפורה ארוכה? חזרה
לתפילות ולהשבעות? מה מצפה לנו? אַת תחזרי אל העיר העתיקה, ותשקיפי עלינו
משם. אנחנו נקים פה את התשובה היחידה שנותרה בפינו לאהבה הגדולה שהשפעתם
עלינו. אַת תתפללי לנשמותינו, ואני אחטא; אַת תלכי לקראת מלכוּת־שמיִם,
ואני אחתור בידים עשויות חומר שביר לבנות מלכוּת עלי אדמות. אַת תשתי את דם
הצלוב ותתוַדי על חטאים שאינך יודעת כלל מה הם, ואני אחטא בלי לדעת שאני
חוטאת, או שמא מתוך דעת מרובה מדי. מרחק כה גדול בין שתי נשים שבאיזו נקודה
סמויה ונפלאה מצאו זו את זו. לא?”
קלארה כרכה ידה על כתפיה של חמוטל ושתקה. חמוטל הביטה לתוך
עיניה, והעבירה את קצות אצבעותיה על ריסיה, שנדמו עתה ארוכים מתמיד, ואספה
ידה. פתאום ראתה שקלארה אשה זקנה! ריסיה הסגירו את ישנוּתוֹ של הגוף הבתולי
הזה. בת כמה היא בעצם? בת ששים, חמישים, מאה? רק נזירות וזונות יכולות
להצניע ככה את גילן. שעה ארוכה ישבו ככה בשתיקה.
כשחזרה חמוטל אל חדר־הפעמונים שררה שם דממה. רוב הפצועים
כבר נרדמו או היו עייפים ומנומנמים. חמוטל קרבה אל מזרנה בזהירות, והסתכלה
בפיות הממלמלים מתוך חלומות קצרים ולוהטים, תופעה מצויה אצל חולים ופצועים.
עיניה שוטטו מעלה אל תדפיס־האור שהטילה על התקרה מנורת־הנפט של האחות
התורנית, הרחק בקצה החדר האפלולי.
חימו ישן שינה טרופה. למן פרידתו ממרקו, שחש בה כנראה
בחושיו, לא הוציא הגה מפיו. היא הביטה אליו ואמרה בלבה, אמא, אל תדאגי,
הבחור שסיפרתי לך עליו יבוא הערב. הוא הבטיח. ואחר־כך ידעה ששעות רבות תחכה
והוא לא יבוא. ברחוב לא תישמע פעימת צעדיו. היא היתה היום, כך הודיעה לעצמה
בחגיגיות אך גם כמו מתוך גסיסת עצמה לדעת, צעירה רגשנית. היא ישבה בחדר
עטור וילאות כבדים. בחוץ, על מרבד־הכניסה, נשמעו פעמי צעדיו של הצעיר שבושש
לבוא. אולי יחזיק בידו זר־פרחים, אמרה בלבה, אבל צבּרים צעירים אינם מביאים
פרחים. שׂערו החמוד יהיה מסורק יפה. אמא, אל תציצי בסדק הדלת, אנחנו לא
נצער אותך. עכשיו חימו שלה. מרקו הלך היום, ועמו השייכות האחרונה. היא עמדה
והביטה בו כמו מפקד הסוקר את שדה־הקטל לאחר הקרב הכבד; החללים רובצים
בשורות ארוכות. היא חשה שהיא מצוירת על־פני כל אחד ואחד מהם, פניה דבוקות
לפני כל חלל וחלל והיא נכפלת בדמותו מאות פעמים. חמוטל שכּבתה. וחימו נותר
לבדו, ושלה. היא גחנה אליו, גיששה ומצאה את ערפו הנוקשה, עטוף התחבושות,
והביטה אליו באפלה שעה ארוכה עד שנסתמן פיו מתוך החשכה. ופתאום חשה שאינה
יכולה עוד; שאין בכוחה לראות עוד.



 
פרק חמישה־עשר
בלילה ההוא שכבה חמוטל שעות ארוכות על מזרנה ועיניה מופנות
באפלה לעבר חימו, ועד שהיא נטרדת בהרהורים ננערה פתאום ממחשבותיה. נדמה היה
לה פתאום שזה לה כמה דקות שהיא אינה שומעת את נשימתו בשנתו הטרופה. ואמנם
היתה דממה. משמע שהוא ער. היא שכבה ללא זיע, ופתאום נדמה לה שהוא זע קמעה
ומתקרב אליה. קצת. סנטימטר. פחות מזה. מרחק שאין רואים אותו, רק חשים בו.
היא עצרה נשימתה וציפתה. פתאום התרגשה. האם הוא מבקש את חסותה? אולי
סוף־סוף הוא מבקש רחמים ולא צדק? ושמא… ושמא אהבה? סוף־סוף נכנע ודבקה בו
נכונותה שלה? סוף־סוף הסכים? שמא עוררוהו געיותיו הכבושות בגופה, לאחר שהלך
מרקו? באפלה נדמה היה לה שגופו נדחק לעֶברה, וידו הקצרה משתלחת אליה, בטוחה
ואיתנה, כמו בימים שהיה מלך, והנה־הנה יגע בה. הנה הוא מתקרב, אבל המרחק
הקטן והולך ביניהם עדיין היה ענין לתחושה, לחישוב אינפיניטיסימלי, ולא
למראה־עינים. אבל הנה הוא על־ידה ממש. נוגע? לא נוגע? היא לא זעה, והזמן
הנה הוא עומד שוב, קופא. נדמה שחימו שוהה עתה, והיא כבשה נשימה. הנה הוא
סמוך־סמוך לה. מרחק של כלום, ומרחק אינסופי. הנה פיו של חימו, קרוב אליה
כל־כך – האם היה כאן מלכתחילה או שהוא הסמיכו אליה? הפה סמוך כל־כך אל
פניה, והיא ערגה אליו, שתתה אותו, מצתה את דמותו המתקרבת בעלטה הרחושה, כל
גופו היה רק פֶּה, והפֶּה זוחל אליה, כמעט נוגע בה, והכל מסביב מיטשטש,
ונשימות הפצועים נבלעות אי־שם בחשכה ומתרחקות עד שאינן נשמעות עוד, והפה
הולך ומתעצם לקראתה, ואין עוד בעולם כלום, רק היא והוא נותרו לבדם, ילדים
בשדה ריק, היא וחימו, וביניהם לא כלום; לא חלל, לא זמן, לא מקום. האם הם
נוגעים זה בזה? היא לא ידעה. פניה כה סמוכים אל פיו, אך האם יש בכך משום
מגע גופני ממש? או שמא עצרו, כנרתעים, אלפית המילימטר לפני המגע, ורק
נשימתה היא הנוגעת בהבל פיו?
מעולם לא קפאה כך. האם היא חוששת? לא היא ידעה שלא. היא
נמשכת אל פיו כיודעת שזו זכותו, גם אם אין זו זכותה. אבל גם זאת ידעה,
שאסור לה לזוז. בתוקף חינוכה היתה פועלת עתה על־פי חוקים; טובים או רעים,
מיושנים או בני־תוקף בעולם החדש, מכל־מקום חזקה עליה מצוָתם: אסור לה לקשור
את המגע הראשון, ויהא הדבר מגוחך ככל שיהיה בנסיבות האלו; עליה להניח לגבר
לצעוד את הצעד המכריע. אשה היא, שנתחנכה כפי שנתחנכה, לטוב או לרע, והיא
יודעת את הכללים שאיש לא אמר לה אותם מעולם, אבל הם חקוקים במטען הנפשי
שהביאה מעבָרה: מוּתר לעודד אותו, לרמז לו שהוא רצוי, אבל אסור לתבוע אותו;
מכאן ואילך היזמה בידיו ועליו לפעול בכוחות עצמו. דין אחד לכולם, לקלארק
גיבל על ספינת־תענוגות ולחימו מלך־ירושלים על מזרן הדוַי. כשהיא מאכילה
ורוחצת אותו הריהו תינוק חסר־ישע; אבל עכשיו הוא גבר; יהיה מצבו מה שיהיה,
היא רואה אותו כגבר ומצפה שיעשה מעשה גבר. עדיין יש לו פה, ועליו להפעיל את
הפה הזה. הפה קרוב כל־כך אל פיה עד שהיא יכולה לא רק לראות אלא אף לחוש את
מִתוה שפתיו, את המרחקים שבין שיניו, את חיכוך הלשון בחך, את פעימת הגרון,
את לעלוע האויר, את הדופק והורידים המתכווצים בצואר.
והיא יִחלה ככלה שחתנה בושש לבוא; ביחוד קשה היתה הציפיה
משום שלא ידעה אל־נכון האומנם מתרחש כל זה, או שמא הדברים נבדים בדמיונה,
ושמא לא קרה כלום – חימו זז קצת מפני אי־נוחות, ותוּ לא. הלא ככל שהכירה
אותו והתקרבה אליו כן נוכחה לדעת שאינה מבינה כלל לנפשו ואינה יודעת מה
מתרחש בתוכו. ושמא היא חולמת? ושמא נטרפת דעתה עליה? היא צבטה חרש בירכה,
והכאב היה ממשי; לא, אין היא חולמת, אך האם דעתה שפויה עליה בכל? עצם
העובדה שהיא עצמה השואלת זאת עדיין אינה מוכיחה כלום. והדממה כבדה. ההפגזות
וצרורות המקלעים, שבדרך־כלל גברו ותכפו בעת האחרונה, חדלו עתה לשעה קלה או
לשעה ארוכה או לכמה שעות – כמה זמן חלף? הזמן כמו אינו קיים עוד; הייתכן
שעברו ככה כמה שעות, יממה, שבוע? הכל, העיר, בית־החולים, הפצועים, עלי העץ
הגדול שבחצר, הכל שרים בקול דממה דקה, זו הדממה שקלארה מכנה אותה “דממת ערב
יום־הדין”. היא חששה לזוז לכאן או לכאן, שמא תתפרש תנועתה כנסיגה או כפחד
או כעלבון לחימו, ואולי כתוקפנות וחוסר־נימוס, כדרך האחיות במסיבה של
אבּאיוֹב, שעדיין זכורות לה פניהן התובעניות. היא ביקשה לצעוק, זוז כבר,
גולם! זוז! בוא! רחם עלי! עשה משהו כדי שאדע אני מה עלי לעשות! רה בי רה
בי… היא צחקה ללא קול: רה בי? חמוטל, אַת יוצאת מדעתך! ההלצה ציללה עליה
לרגע את דעתה, וכמו מתוך חשש מפני השפיוּת הוסיפה מיד בלבה: נַשק! נַַשק
ונַתץ, אני איהרס למולך… אשקוט, אהיה שוב אדם. תן לי לשוב ולהיות אדם.
אני נהרסת. אינך רואה? רַחם, פגר! שוב היה הכל מעורבל וחסר־אחיזה במציאות.
היא אינה היא והוא אינו הוא. היכן היא? הפה בושש לבוא. היא ריחמה על עצמה,
אך על־כרחה בירכה אותו בלבה. הפה היה נבון, אמרה לנפשה. הוא לא זע. בין אם
היה ער ובין אם לאו. אבל עדיין שם הוא. קרוב מאוד. מאוד־מאוד.
פתאום קפאה. זה רק נדמה לי, אמרה בלבה כמעט בתחינה כשששמעה
את הגרגור הראשון, המוּכר לה כל־כך. רק נדמה לי. לא, לא! אבל ההמשך בא, כמו
תמיד; כמתוך גרמופון שבור וסדוק עלה קול החרחור, תחילה בכיחוֹת קלות, כאילו
היה חימו מטהר את גרונו, ומיד גבר והיה כקול התן שנתקעה עצם בגרונו והוא
מיליל לעומת הירח בגרון ניחר, אבל יללתו העצורה מוּפנמת וחוזרת לתוך קרביו
ויוצאת משם באורח־פלא רסוקה וטרופה וחסרת־קצב כמַפל של אבנים מידרדרות
בחלום־בלהות. כל זה כבר הכירה חמוטל יפה־יפה מכבר, אבל הפעם בא מקרוב מאוד;
פיה ועיניה ספגו את החרחורים הגסים, המעוררים סלידה, ונדמה היה לה כאילו
גדוד של חיילים גוהר עליה ורוקק בפניה, והיא חשה פתאום שגופה מזדעזע ורועד,
ופתאום ניסוטה, הרימה ידה וסטרה על פיו בכל כוחה. ומיד פרצה בבכי.
כאילו נפרץ בה משהו. הכל מסביב נתמוסס בדמעות וניגר וזרם,
מטושטש וחסר־צורה. כל גופה ניטלטל בבכי. וכבר לא ידעה האם את אנקות בכיה
שלה היא שומעת או את חרחוריו של חימו ההמום. עד שמבעד לדמעות ראתה נצנוצים
והבלחות של אור. בקצה החדר העלה מישהו את הפתילה במנורת־נפט. היא מחתה את
דמעותיה, הזדקפה על משכבה ופנתה כה וכה בתמהון. מבטה נתבהר והיא ראתה את
המבטים המשולחים בה. האם היו מרושעים? בירכּתי החדר נשמע פתאום צחוק מקוטע,
אך איש לא הצטרף אליו. היא קמה בהיסוס ויִשרה את שמלתה בנסיון נואש לשמור
על שארית הכבוד והכוח. היא ראתה שראשו של חימו היה מוגבה קצת, ועתה צנח אל
כרו בקול טפיחה.
צרור ארוך של מקלע הפר פתאום את השקט, ומיד נענו לו צרורות
קצרים של מקלעים ותת־מקלעים – תזמורת־הקרב הרגילה. חימו היה מוטל לרגליה,
פניו המחוקות מופנות נכחוֹ אל התקרה, ידו הקצרה כמו מבקשת לגעת בפניו,
ומפיו נשמע שוב קול־התקליט המבחיל: רה בי רה בי רה בי רה בי…
ואז ניגשה אל שולחן־התרופות, וכל גופה רועד. קולות לחישה
והסתודדות קמו בחדר, פה ושם צחוק מקוטע. תצחקו, נבלים! אמרה בלבה, גם לי
מוּתר פעם, לא? היא נטלה את בקבוק הנסיוב, ניקתה את המזרק, מילאה אותו
וחזרה אל חימו, ובתנועה בוטחת, כיודעת את המעשה שלפניה (אסא אמר אחר־כך
שהציץ בה ונדמה לו שסוף־סוף הגיעה חמוטל לשלמות מקצועית), הזריקה לחימו את
הזריקה, ובתוך כך, ממש בו ברגע שתקעה את המחט עמוק לתוך גופו, והמנה, מנת
הנסיוב המרוּבעת, זרמה לתוך עורקיו, התחילה מפעמת אותה רוח־משובה. אושר
פתאומי חמר וגאה בה, אושר שלא ידעה כמוהו מעודה. אושר טהור וילדותי, כאילו
מחרוזות של אבנים שהיו תלויות על צוארה כל הימים נפלו בבת־אחת ופרחו להן
כלהקות צפרים הפורצות מתוך כלוב ענקי שנקרעה דלתו. חימו ניסה להרים את
ראשו, אך ראשו כמו מיאן להתרומם. פיו נפער והיה לתהום שחורה ששפתותיו היפות
כמעט נמחקו בשוליה. בעמקי לועו האפל דימתה לראות את הקץ המתקרב, את הזעקה,
זעקת הבשר ההולך אל סופו. פניו המעוּוותות דמו לפני סוס בציור חלום־בלהות
של פּיקאסוֹ, אבל הקוים החמוּרים, הקלַסיים, המזעזעים בשקט שבהם, נמחוּ
ונמוגוּ לאט־לאט, ופתאום היה חימו לנער קטן המבקש משהו… מבקש? מה הוא
מבקש עתה? הוא לא מילמל עוד את הרה בי רה בי שלו. הא! חשבה בעצב; דוקא
למלמול הזה יִחלתי, קיויתי שיבוא, ודוקא עכשיו.
האם הוא לועג לה עתה, על מיטת הקץ? האם החליט להתעלל בה?
הזה שׂכרה על הקירבה שהגיעו אליה? אחת היא לה עכשיו. ההתפעמות והמשובה
שתקפו עליה חומרות ועולות בה. על שום מה? על שום גבורתה? אחר־כך תאמר בלבה
בפסקנות: כן, על שום גבורתי. לבה הלך ושקט ככל שפרחה הבעת התום על פניו של
חימו. הוא מתחנן על חייו, האיש שלה! ודוקא עכשיו! צדק הד""ר נוימן, חימו
מתחנן על חייו. זהו פשר גרונו הפעור, התום, הקפיאה…. הוא, שעתה, בראשית
הקץ, חדלו כאביו, מבקש ומתחנן שתחזור בה מזריקת־המוות, שיוכל לחזור ולחוש
בכאביו, לחזור לסבלו; לחיות הוא מבקש, לכאוב ולגסוס. עתה התחילו פני התום
מתכערות, עד שהיו מעוררות גועל, כי אין לך, הבינה חמוטל ביראה, מכוער מן
המוות המתחנן על החיים. רגע חששה שתתעלף, אבל לא התחרטה. עתה ידעה ששבועות
רבים הירהרה במעשה הזה, אמנם באורח סמוי ממנה, אבל עכשיו שנעשה ידעה שכבר
נגזר כך, והיה צפוי כך, וזה כבר היא יודעת שכך יהיה. אין חזרה, לחשה בעצב,
חימו, הייתי מוכרחה. לא, היא לא תיכנע לו עתה, ואפילו רצתה, כבר מאוחר.
נעשה מעשה, הרף־עין וזהו… כמה קל לגמור, חשבה באימה… גופו הרטוש פירפר
עתה, הוא ניסה לשטח את ידיו בתחינה, לבקש; הוא התחנן ככלב רעב, אבל כבר לא
היה מסוגל לבטא מלה.
מאוחר מדי, לחשה, מאחר, חימו שלי. הכל יהיה יפה, אתה תראה.
אני בכיתי את דמעותיך, חימו, את הדמעות שלא זלגו מעיניך, ואתה היית העצב
העליון. אל תבכה עכשיו.
אבל הוא בכה וקילקל הכל. עיניו הסוּמוֹת כאילו נפקחו מתחת
לרטיות, והדמעות מילאו את הארובות הריקות ולא חדלו פרק־זמן שנדמה בעיניה
כשעה ארוכה. היא ישבה על ברכיה לצדו וליטפה בידה את פיו ההולך ומתכווץ. דמו
כמו היה הולך ואוזל עד ששקט. המלחמה לחיים הלכה ותמה. היא גהרה עליו,
הסמיכה פניה אל פניו, והחלה ללקק בלשונה את דמעותיו, ונשקה לו בשפתים
רטובות מדמעותיו. אבל עיניה שלה היו יבשות. וכך היו צמודים זה לזה, עיניה
עצומות, נשמתה זועקת, והיא מלקקת את פניו המתות.
אבל לאחר שהתיקה עצמה ממנו, עלה מתוך גופו הנאבק בעקשנות
אותו חרחור מוּכר, ועל פיו נחה עתה הבעה של ספק לגלוג ספק צער, לעגוֹ המר
של המוַתר וחדֵל מלהילחם, הלגלוג שבכניעה. כמין חיוך היה נסוּך על פניו,
והיא חשה עצמה כאילו היא מלאך־המוות המציג את תעודת־הזהות שלו, לנוכח חיוך
הבוז לעולם הזה, עולם של נשים וצער והתרגשות, הכל למטה מכבודו של גבר. ועד
שהוא מחייך ככה כּיוֵץ את שפתיו וקפץ אותן. עיניה היו תלויות בהבעות פניו
כבישועה. עתה חלפה הבעת הלגלוג ונתגלגלה באדישות, וזו נתגלגלה בארשת
תינוקית, ופיו נהיה רפוי ופעור קמעה, מחזה של שלוה גמורה. הוא דמה לילד בן
חמש בשנתו, ובפעם הראשונה מיום שראתה אותו היו פניו ריקות מסבל. היא גחנה
ונשקה לו נשיקה ממושכת על פיו.
ואז קמה ממקומה. שקט חגיגי כמו עלה מתוכה פנימה ואפף אותה
מבחוץ. היא זכרה את הזקן ואת צעקתו החגיגית. על בהונות רגליה פסעה בין
הפצועים המשתאים, עמדה במרכז החדר, שלחה ידיה אל חבל הפעמון, לפתה אותו
בחזקה ונתלתה עליו. רצפת החדר עגה מתחתיה. נשתררה אותה דממת ציפיה שבין
משיכת החבל לצלצול הראשון, ואז נשמע הקול: גינגגג… ואלה מן הפצועים שלא
היו עֵרים ודרוכים ניעורו בבהלה והביטו כה וכה, ומיד התחיל הפעמון מכה
כמטורף. פראנג’י קם ממצעו וניגש אל חימו, חייך אל פניו השלווֹת, והחל לשיר
בקול־צוָחה:
…חימו וטוּלטוּל זוג נאה.
מי שלא מאמין, יבוא בעוד שנים,
ויראה אותם מחוּתנים…
ומיד הצטרפו כל הנכים והפצועים, בקולות ניחרים ורווּיי
שינה, והכל צווחו וצהלו ומחאו כפים ורקעו ברגלים. בן־רגע נשתררה מהומה.
חמוטל מתנדנדת על החבל, ובין רעמי הפגזים הרחוקים ובין הצוָחוֹת והשירה
נשמע הלם הענבל בכל עוז: גינגגג… גוֹנגגג… דוֹנגגג..
האחת התורנית אצה להביא עזרה. הבית היה כמרקחה. אורות של
עששיות עלו בפינות שונות. כעבור רגע היו בחדר אחיות ורופאים שעמדו נדהמים
ולא ידעו מה לעשות. רק הד""ר נוימן לא שעה אל המהומה. הוא סר היישר אל חימו,
גחן והצמיד אזנו אל לבו. מפני עוז־ההחלטה שבמעשהו נתלו בו כל העינים, וכל
הפיות נשתתקו. הוא הזדקף ואמר בפנים חיורות ובקול שקט: חימו פרח מת.
המבטים נשתפלו מבוישים. הקולות כמו נדחקו פנימה. פראנג’י
צנח על מזרנו בחימה. “חימוֹ פרח מלך־ירושלים מת, מת, מת, מת… מילמל בלי
הרף. הד”ר אבּאיוֹב, בחלוק לבן, וּשׂערוֹ פרוע, ניגש אל חמוטל, דחה קמעה את
הד""ר נוימן שעמד עתה סמוך לה, ובעדינות מפליאה חיבקהּ בידיו והוריד אותה
מעל החבל. הוא אחז בזרועה והוליך אותה לעֵבר הפתח.
היא צעדה בשקט. בעברה השתתקו הכל. מבטה היה רחוק. הצופים
על־גבי המזרנים הביטו בה בבעתה. שבועות רבים התחננו והתפללו למותו של
חימוֹ. ומפניהם הבינה עתה: על המתים להסתלק בלי רעש, בשקט, כגנבים. היא
צילצלה על המוות כאילו הכריזה על חתונה. חטא לא יכופר. צבועים, רצתה לומר,
אבל ידעה שבעשותה צדק, חטאה חטא לתפקיד שהוטל עליה. הד“”ר אבּאיוֹב הוליך
אותה כמו כלה, בצעדים מדודים, כמו לצלילי מַרש־חתונה. האם שוב רוקדים וַלס
ענוג? חשבה חמוטל. אבל לא נשמעה שום מנגינה. רק קולות הפגזים קידמו את
פניהם בצאתם אל הגג החשוך.

 *  *  *

תחלופנה שתים־עשרה שנים. היא תעלה סוף־סוף לירושלים, תיכנס
לבית־קפה, תזמין קפה ועוגה, תבחש את הסוכר ותביט בעד החלון אל העולם ההומה
בחוץ. ואז תצא ותסור אל תחנת־המוניות שבקרן־הרחוב, תבקש להסיעה אל מנזר
הירונימוס הקדוש, מרחק קצר. והנה, אחד מַרקוֹ, יפנה אליה וישאל: “לאן?”
והיא תחזור ותהגה את שם המקום בהטעמה. והוא יַפנה פניו והם יתלו מבטיהם זה
בזה, והמבט יישאר כך, אילם ובוער, מוקיע וחברותי, אוהב ומתכחש כאחד. מבטו
יאמר: אסור, אסור לנו. מה שהיה היה. עתה זרים אנו, וזה כואב, אבל אסור
לסטות מן הקו החמוּר הזה. ואז יחזיר פניו ויתניע את הדוֹדג' ויסע. הכל
נמחק. מעולם לא יכלה לספר לאיש על חימוֹ, ועכשיו לעולם לא תוכל. הוא אינו
קיים עוד. כמוהו כאסא או פראנג’י או ד""ר אבּאיוֹב. בארץ הקטנה הזאת לא
נקרוּ עוד מעולם בדרכה. כל האנשים ההם נעלמו כאילו פצתה האדמה את פיה.
כאילו היתה איזו כוונה נסתרת בדבר; כאילו קשרו קשר־שתיקה בשבועה. הכל נמחק.
המשא היה כבד מדי על צוארי כולם, והיא ידעה שגם הם כרעו תחתיו הפצועים
כעסוּ על מעשהָ, אך בלבם בירכוה, אולם שמה כמו נכרת בחלף חד. היא הביטה בעד
חלון המונית. ילדים עמדו ליד קיוֹסק. היום, אמרה חמוטל בלבה, אוכלים גלידה
בירושלים.







שיבוש של “גוּפוֹת”  ↩


נַבּוּט – אַלָה  ↩



"
