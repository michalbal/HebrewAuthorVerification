,Title,Translator,Lang,Author,Text
0,אהרן דוד גורדון,,,ישראל כהן,"
עמוקה ורחבה תורת גורדון. היא יורדת לשיתין ועולה ופורשת את כנפיה על פני
שטחים נרחבים. יש בה דברים רמוזים והלכי־דעה,הטעונים פיתוח, אך רובה הלכות
ודעות מפורשות. ככל שאנו מתרחקים הימנו מבחינת הזמן, הוא מתקרב אלינו
מבחינת השכל והתוכן. כשאנו מעיינים בכתביו עכשיו, אנו תמהים לחיוּת הרבה
היצוקה בהם ולרוח החיה הממללת מתוכם, עכשיו כביום נתינתם. ושמא הורשינו
לומר: עכשיו יותר מביום נתינתם. שכן המציאות בימינו משמשת להם אחיזה
חזקה יותר, בעוד שבזמן ההוא הקדימו את המציאות. משנת גורדון היא מרובת
צדדים, כריבוי צדדי החיים ובעיותיהם. אולם כאן ידובר על סוגיה אחת במשנתו,
שהיא בה בחינת “יכין ובועז”.



 
א
מסכתא “יחיד” עוד לא נלמדה כהלכה, ואם נלמדה לא קוימו מצוותיה. זוהי מסכתא,
שיש לומר בה תמיד: הדרן עלך! יש תקופות שאלימי עולם גונזים אותה, אך היא
מבצבצת ועולה בכוח מחודש. משום שהענין, שהיא דנה בו, עומד ברומו של עולם
ומעסיק כל דור וכל אדם. וזה ניסוחה של השאלה: היש ממש ביחיד? מה דמותו
הנכספת? ובעיקר: האם תהא החברה החדשה מושתתת על האדם המקובץ, המטושטש בתוך
ההמון, או על היחיד המובהק בעל הצורה האישית. שאלה זו אינה יכולה להיות
מעומעמת. היא נשאלה, נשאלת ותישאל על ידי התנועה הסוציאליסטית. ליבונה
איננו ענין תורני בלבד, שחכמים ואנשי־עיון מחדדים בו זה את זה, אלא הוא
מוליד תולדות בחיי המעשה. יתר על כן: מעולם לא נצטמצמה שאלה זו בד' אמות של
משא ומתן עיוני; תמיד נמצאו לה תורגמנים, שהעתיקו אותה לשפת המציאות
הפשוטה, המדינית והחברתית. עריצים ודיקטטורים הסתמכו על גירסא אחת ואילו
אוהבי־אדם ומבקשי טובתו תמכו יתדותיהם בגירסא שכנגד. בדרך כלל, שום שיטה,
אפילו היא נעוצה בספירה עילאית אינה נחה ואינה שוקטת עד שבאה שעתה להתגלות
בשלמות או לשליש ולרביע בעולם העשיה. כל משטר חברתי וממלכתי יונק מאיזה
אילן, ששרשיו משתרגים במעבה המיתפיסיקה. משום כך הרת־פורענות היא הדעה,
שהאידיאות השליטות הן תולדה של התנאים והיחסים החברתיים, והרוצה לשנות את
האידיאות חייב לשנות תחילה את התנאים הכלכליים והמדיניים. לאמיתו של דבר
נכבש האדם תחילה על ידי ציור אידיאוני, על ידי שאיפה שבלב, ועל פיהם הוא
בורא את ההויה החדשה או מעצב ומבצר את הישנה. ואין הכונה לעורר כאן את
הפולמוס העתיק, אם תנועות רוחניות הן תולדותיו של המסד החמרי או, להיפך, הן
מחוללות שינויים בחמרי. לאמיתו של דבר אפשר להוכיח את שתי ההנחות כאחת, כי
יש פנים לכאן ולכאן, ורק ענין שבאמונה הוא אם אתה מודה בראיות אלו או אלו.
אולם גם בלי לברר כאן את דרך התהוותן של אידיאות ותפיסות, אם הן אבות או
תולדות, – לאחר שהן באות לעולם הריהן מציאויות ממשיות ופועלות על כל אדם
ומכוונות את מעשיו. אין שום איש יכול להפקיע את עצמו מכוחן והשפעתן, אפילו
הוא מטריאליסטן לפי השקפתו. וכל ויכוח עם אידיאות הוא ממילא ויכוח עם
מציאויות. לא כל שכן שאין לראות את בעית היחיד והחברה כמרחפת בשמי ההפשטה
הכחלחלה, אלא כחטיבה של חיי רוחנו. היא משמשת מצפן בידי מעצבי דמות החיים.
אפשר לומר, שכל תנועה חברתית נבחנת ראשית כל לפי הלכותיה בסעיף זה. התנועות
הטוטליטריות, למשל, שהכריזו מלחמה, כביכול, בליברליזם ובאינדיבידואליזם,
עשו את היחיד כאסקופה הנדרסת לכל שר ולכל שררה, לכל פקודה ולכל מפקד. ואף
הן עשו זאת לא בסייף ובאגרוף בלבד, אלא גם בנשק רוחני: ביצירת פילוסופיה של
לעג על היחיד ובגינוי העלוב הזה, הנקרא אדם או עולם קטן. וסופו של עלוב זה,
שהאמין בעילובו והשלים עמו עד שהתחיל לראות את עצמו כאבר מדולדל ומיותר.
ד. גורדון הרגיש בכל חושיו את דופקה של שאלה זו והיה חוזר ומטפל בה,
חוזר ומלבן אותה. ביחוד האיר אותה במאמריו שלאחר המלחמה העולמית
הראשונה. מלחמה זו, שאליה נכנסו במחולות־מחניים כל השכבות בעמים
הלוחמים, הסעירה את נפשו ביותר ועוררה את דעתו. ומה שאמר גורדון
בענין זה אז, כוחו יפה גם עתה. ואפשר שביחוד עתה, כאשר שטנים רבים
חברו עליו על היחיד ומבקשים להפקיעו מעצמיותו, כאשר אותו מיקרוקוסמוס
מופלא הוא בחזקת סכנה – חובה היא לגולל מחדש את מגילת האדם, שנברא
יחיד, שאין לו חמדה גנוזה אחרת מלבד יחידותו. הן עובדה היא: שבתוך
המבוכה והתרבוכה שירדו עכשיו לעולם, מוסחת לא פעם הדעת מן התכלית. כל
תנועות הישע וכל תורות־הישע שיצאו לנוע בעולם ולעשות נפשות לעצמן
לטובת האדם החי, הפועל והשואף לחיים של שמחה, – שוכחות, אם מעט ואם
הרבה ואם לחלוטין, לשם מה נוצרו ואת מי הן צריכות לשמש. התורה כאילו
ניתקת משרשה וממחוז־חפצה, והתנועה כאילו מתנועעת בחלל עצמה ופוגעת
בכוח סיבובה בפרט ובכלל.
הזלזול ביחיד ובחירותו היה החטא הקדמון, ואין לנטות קו חדש לבנין, בלי
שיתוקן תחילה החטא הזה.



 
ב
הרבה טרח גורדון להסביר לנו מה היחיד בעיניו. במשלים ובציורים, בהשאלות
וברמזים השתדל למסור את דעותיו על כך. ואם כי אנו מרגישים, שהוא עצמו לא
הספיק לומר את הכל והיה תמיד בחינת “תנא ושייר”, הרי מה שנאמר על ידו ניתן
להסתכם במשנה שלמה. נביא נא ציורים אחדים, שיש בהם כדי לפרש הרבה סתומות.
גורדון ראה את היחיד כ“ניצנוץ ראשון, כנקודה ראשונה, היוצרת מקום לכולם”.
מה נקודה זו משמשת תחילה וראש לקו, אף היחיד כך. בלעדיו יש רק הפשטה ריקה.
אילולא האדם היתה ההויה כעוורת אין־עינים. מתוך עינו של האדם נשקף העולם
בזיוו. וכה יאמר: “אם מלאך המות מלא עינים, תחליט האגדה מה שתחליט, אבל
החיים, ביחוד החיים האנושיים בודאי מלאי עינים, כמספר היחידים החיים” (כרך
שני, ע' 80). היחיד בחינת עינו של עולם – כמה יופי ודקות בהגדרה זו! איש
איש ונפשיותו המיוחדת. יחוּד זה טעון שמירה. משול הוא בפי גורדון ל“צבע
הקול או לטעם הקול, לטמבר המיוחד לכל אדם. כל מה שאדם שר וישיר בקולו, כל
ההרכבות המוסיקליות, כל היצירות האפשריות בספירת המוסיקה – הטמבר ישאר תמיד
אחד ומיוחד לבעליו. ודוקא ביחודו זה ערכו העיקרי, כי תערובת זרה כל שהיא
היא זיוף וקללה” (כרך שלישי, ע' 236). ובשעה שגורדון מלמד חובה על היחיד
המצמצם את היקף חייו ותביעותיו ומסתגר בקליפתו הצרה כצב בשריונו, הריהו
מכנה את האינדיבידואליות הזאת בשם “צביוּת”. בכל אחד מן הציורים האלה
וכיוצא בהם, מקופל תוכן עמוק ומאיר עינים, המלובש בכונה תחילה לבושי הסברה
כאלה, הואיל וגורדון חש יפה את קוצר ידה של הלשון האנושית להגדיר הגדרה
ממצה הויות חיות ומהלכות בדמות בני אדם. כל הסברה אינה אלא עיקוף, הליכה
סחור סחור. מה שאין כן המשל והציור; בהיותם בעצמם חטיבות־חיים, יש בכוחם
להכניסנו במידה ידועה לפני־ולפנים של הנושא הנדון וההכרה המבוקשת. היחיד
הוא בחינת התהוות מתמדת, תנועה, יחס, והמלה הקפואה יכולה לתאר מצבים
עומדים, הויה, אך אין בכוחה למצות חיוניותו של היחיד ושטפיוּתוֹ. המגדיר
קטן מן המוגדר, הכלי צר מהכיל את התוכן. רק שפת הסמלים מוכשרת כאן לעשות
משהו. מטעם זה מרבה גורדון להשתמש בכלל בתמונות ובהשאלות. המבטאים “כאילו
תאמר”, “כביכול”, “אם הורשה לומר כך”, “מעין” וכיוצא בהם, מעידים על לבטיו
של המתבטא, שהרגיש תמיד את עומק המושג וקוצר המגדיר. אף על פי כן השכיל
גורדון להביע ולהגדיר בכלי־ביטוי דברים דקים מן הדקים והכרות חיוניות
מכריעות בתורת היחיד והחברה.
היחיד הוא התא בגוף האומה, כשם שהאומה היא תא בגופה של האנושיות. והכל תלוי
במהות היחידים. “יותר שהיחידים הם בעלי עצמות עמוקה ועשירה, יותר חיה,
עמוקה ועשירה אישיותה של האומה. האומה היא כעין מיצוע בין נשמת היחיד ובין
נשמת העולם. האומה היא כעין משפך, אשר מצדו הרחב, הקולט, הוא קולט לתוכו את
ההויה לאין סוף, ומצדו המצומצם, דרך צנורו המרכז, הוא מכניס את הכל לתוך
נשמתו של היחיד” (כרך ב‘, ע’ 79). לפיכך כלי יקר ועדין הוא היחיד ויש צורך
ליתן לו חופש, כדי שיתפתח בהתאם לכוחותיו הפנימיים ויגשים את עצמו הגשמה
מלאה. הכל בא מן היחיד והכל שב אליו. כל קלקלה תלויה בצוארו וכל תיקון
יתחיל בו. לשוא מצפים לגאולה שלמה מתיקון הסדרים החיצוניים, הכלכליים
והמדיניים. ודאי משמשים הם גורם חשוב לחינוך האדם והשתלמותו, אך לא הם בלבד
מעכבים. ומי מעכב? השאור שבעיסת היחיד, יצריו, רוחו שאינה נכונה, אי־רצונו,
עצלותו הנפשית. “שום סדרים חדשים, שום צורות חיים חדשות, אין בכוחם מצד
עצמם להביא גאולה לעולם, במקום שאין די רצון, די מרץ ועבודה בלתי פוסקת
לכבוש עצמו, אבל סדרים וצורות חיים רצויים עשויים להועיל, לעזור הרבה” (כרך
ב‘, ע’ 206). הערובה היחידה לחיים של צדק וחדוה אינה מבחוץ, אלא בנפשו של
היחיד, בנפשם של היחידים הרבים. משום שהכוח המכריע איננו נעוץ ב“סביבה”,
כפי שפילוסופים וחכמי־אמנות שונים ביקשו ללמדנו, אלא באותו גרעין חי, הנקרא
“אישיות”, שבה מובלעת, כמובן, הבלעה רבת־מסתורין תמצית כל התכונות והסגולות
של מורשת אבות, יצרי דורות ורישומי טבע וסביבה. על כן רק חברה, המורכבת
יחידים בני־חורין, המודה בזכותו של כל אדם לחיות, להתפתח וליצור ברשות עצמו
היא תקותה של האנושות. אולם כדי להגיע לידי יצירת חברה כזאת, לידי אישיות
קיבוצית כזאת, מן המוכרח הוא לעורר באדם את כל הכוחות הגנוזים בקרבו
וּלְיַלֵד בו את ההכשרות והסגולות המנמנמות בנפשו. כל חושיו טעונים פיתוח
וחיזוק. אדם, שרק אבר אחד או חוש אחד מפותח בו ואילו השאר מקופח, איננו
אישיות שלמה. כשם שאין דרמה ואין רומן במקום שגיבור אחד פועל וממלא את כל
התפקידים. תכלית החינוך העצמי היא: להביא לידי שיווי משקל בכל הכוחות
והסגולות, כדי שהאדם יהא יונק מן ההויה העולמית דרך כל צנורות השפע.
אחריות אמיתית לחיים אתה מוצא ביחיד בלבד. התנאים והסדרים והמסורת הרעה
מקפחים בו מידת אחריות זו, אף על פי כן מקום משכנה – בו. וזה אוצר יקר
שמבזבזים אותו בקלות דעת. אחת משגיאותיה החמורות של התורה המרכסיסטית היא,
שלפיה כל יחיד הוא בעל־חיים מעמדי, אם של המעמד הקפּיטליסטי ואם של מעמד
הפועלים. תנאי המעמד הזה, מקומו במערכת הייצור, שיעור השתתפותו בשלטון
ומידת הנאתו מנכסי העולם הזה, הם שמעצבים את אורח־חייו של היחיד ומצוים
עליו מה לעשות וממה לחדול. בעצמו של דבר, אין הקפיטליסט היחיד אחראי
למעשיו, הניצול שהוא מנצל הוא, כביכול, מחויב המציאות המעמדית, אכזריותם של
שליטי המדינה אף היא “מוצדקת” צידוק אוביקטיבי. על ידי כך נפתח שער רחב
להתפרקות מאחריות, ממוסר כליות, מעונש. ואם נמצה את מסקנותיה של התורה
המרכסיסטית, הרי גם היטלר וכת דיליה פטורים מאחריות ומעונש, שכן גם הם הנם
פרי של התפתחות אוביקטיבית, מוכרחת, בחינת “מטה זעם” בידי ההיסטוריה,
ואלמלא הם היו שלוחים אחרים יוצאים מלפניה לקיים את גזר־דינה. ואמנם היו
וישנם כאלה, המשתדלים לטהר את העם הגרמני, שנרתם למרכבתו של היטלר,
בנימוקים מעין אלה.
גורדון העמיק לראות את החזיון הזה וקרא תגר כנגדו. הוא חש את כל אימתו
וסכנתו של המוסר הקיבוצי הזר והמשונה, המתיר לכלל מה שאוסר ליחיד:
“רואים אנחנו כי האדם היחיד, כמה שהוא רחוק משלמות, יש בו בכל זאת הרגשת
אי־שלמותו וכמיהה נפשית לשלמות, לטוב, לאור, אשר במידה ידועה היא גם לובשת
צורה של שאיפה חיה. ובכל אופן גם בחטאו, אם בשוגג ואם במזיד, מוצא האדם
היחיד במידה ידועה צורך להצדיק את עצמו באיזה אופן שהוא. אולם העם בתור
אישיות קיבוצית, הרי היא חיה טורפת, אכזריה ושפלה מאין כמוה בקרב החיות
הטורפות. לעם בתור עם לא רק מותר לטרוף, לרצוח, לגזול, לגנוב, לשקר, לזייף,
כי אם גם כל זה נחשב לו לשבח, לגבורה, לדבר, שכדאי לו לאדם לתת את נפשו
עליו. ובדבר הזה, כמו שראינו במלחמה, שוים כל המעמדות, המפלגת והכתות” (כרך
ב‘, ע’ 35).
כאן מקור האסון של החברה האנושית. מצד אחד שילבו את היחיד בתוך החברה עד
כדי חנק אישיותו, עד כדי נטילת כל אחריות פרטית ממנו, עד כדי כפירה גמורה
במצפונו ולעג שנון למוסר־כליותיו, אך מצד שני נתנה לעצמה החברה או המדינה
תורה חדשה, תורת ההיתר לרצות ולעשות כל תועבה בכל מקום ובכל שעה, שנראה לה
לנכון. היפלא הדבר, שכאוס והפקר ירדו לעולם, היחיד מפחד פחד־מוות מפני
החברה, והחברה מביטה בעיני חשד על היצור החלש ורב־המזימות הלזה?
ואמנם בימינו יש יסוד מספיק לשניהם, ליחיד ולכלל, לירוא איש מפני אחיו,
ולחכות לשעה כשרה להתמרדות. משום שמצב הדברים הגיע לידי כך, שאין אחד מתמלא
אלא מחורבנו של השני. אבל לאמיתו של דבר, הרי היחיד והחברה אינם ניגודים,
אלא חזיונות המעלימים זה את זה. “אותם היחידים, המוצאים ניגוד וסתירה בין
היחיד והכלל, בין חיי היחיד ובין חיי הכלל, צריכים לבקש את הניגוד והסתירה
בהם עצמם, בהשגתם את החיים וביחסם אל החיים. – – – היחידים הבולטים חיים לא
בניגוד לחיים הקיבוציים, כי אם לפני החיים או בראש החיים הקיבוציים. ובאותה
מידה שהם מעלים את עצמותו של הקיבוץ, הם מעלים גם את עצמותם המיוחדת למעלת
עצמות עליונה” (כרך ד‘, ע’ 83).
הניגוד בין היחיד והכלל אינו איפוא אלא פרי מחשבה מסורסת ופרי חיים
מסורסים. תעודתנו להביא לידי פיוס חדש בין הפרט והכלל.



 
ג
אימת היחיד מפני החברה – מה מקורה? ומהיכן ניזון אותו חשד הדדי?
המתיחות ביחסי היחיד והכלל ימיה כימות החברה האנושית עצמה. ואנו לא נעקוב
אחרי השתלשלותה, אלא נשתהה על סימני ההיכר שלה בדורנו.
תורות שונות, שהצד המשותף בהן הוא אי־אמון באדם היחיד, הכשירו את הקרקע
למשטרים חברתיים דורסניים, שבהם מתמעך היחיד כגרגיר עפר. אחת טענה, שיצר לב
האדם רק רע מנעוריו ואין לו תקנה אלא במקל־חובטין; שניה לא הודתה בכלל
בישותו הממשית של היחיד וראתה אותו כהויה שפלה ולכל היותר ככלי־שרת לאיזה
אדם עליון; שלישית ראתה את המדינה כהתגשמות האידיאה האלהית עלי אדמות, והיא
רשאית לשלוט שלטון בלי מצרים על היחידים, לדכא את חירותם ולשעבדם לעצמה.
התפתחותה של התרבות הטכנית וריבוי האמצאות והמוסדות, שבעקבותיהם באה
קולקטיביזציה גמורה של האדם היחיד, סייעו להתגשמותן של תורות אלו. כל יחיד
נכבש לתוך מסגרת קיבוצית של גזע, עם, מדינה, קבוצה מקצועית, מפלגה מדינית,
או איזה ארגון קולקטיבי אחר. בתוך הדפוסים הללו נקבעת הויתו הרוחנית
והחמרית. משם מורים לו את הדרך ונותנים לו פקודות. אין מניחים מקום לשום
הכרעה עצמאית. בהיותו אנוס להצטרף לאיזה קולקטיב, הוא אנוס גם לקבל את
דברותיו ולהתנועע בעוגה צרה זו שהותוותה לו. שוב אין היחיד צריך לעמוד על
פרשת דרכים ולשאול לנתיבות עולם. פס־מוח של הקולקטיב חושב במקומו ופס־יד של
הקולקטיב כותב לו את מצוותיו, שהוא חייב בשמירתן. המסגרת הקיבוצית רואה את
עצמה כריבונו של הפרט; היא פרקה מעליו עול אחריות והעמיסה אותו על הנציג
בעל היד החזקה. הנציג הזה מדבר בשמו וקובע לו מה טוב בשבילו ומה רע, מה
אשרו ומה אסונו, אימתי ראוי לו לחיות ואימתי הוא חייב להקריב את עצמו בלי
שהיות. במקום עבודתו, בבית, ברחוב ובאספה אין לו שהות ואין לו אפשרות להיות
הוא עצמו, אלא תמיד כופין אותו באלפי מיני כפיה דקים וגסים להיות רסיס קטן
מגוש גדול, אחד מני רבים, נעלם ואלמוני. בכל חלל העולם מנסרת תביעה אחת
בקולי קולות: אל תאמין בכוחות עצמך. אל תישען על בינתך. סמוך על הקולקטיב
שלך והוא את ארחותיך יישר. בחוץ מתחוללות תמורות עולם, אך דעותיו של היחיד
אסור להן שתשתנינה, אלא אם כן הכריזו על כך מלמעלה. המקדים לראות את הנולד,
נדון לא פעם למיתה. רק המדינה, או המנהיג החזק, שנתגלמה בו האידיאה האלהית
של המדינה, רשאי לומר: עד היום חשבנו כך, מהיום ואילך עלינו לחשוב כך.
הסכנה הגדולה ביותר במצב־ענינים זה היא, בנטיתו של האדם לסבול כניעה כזאת
ולהשתעבד מרצון לבעלי היד החזקה. אילולא נטיה זו לא היה שום עריץ מצליח
לפסוע על ראשם של המונים ולהדביר עמים תחתיהם. “צריך להיות ברור – אומר
גורדון – כי בכלל כל המעכבים את הגאולה חזקים רק בכוח המשועבדים, בכוח אותו
הפרולטריון, אותם העובדים. להם, לבורגנים עצמם, אין שום כוח, ואפילו לשעבד
הם יכולים רק בכוח המשועבדים, בכוח אותו הפרולטריון. – – – מאין שורש המשחק
המפיסטופלי הזה, שהמשועבדים משעבדים את עצמם? פה פועלת בעיקר העניות בדעת,
וביחוד ברוח” (כרך ג‘, ע’ 252). ובמקום אחר הוא אומר: “הפרזיטים יודעים עד
להפליא את הפסיכולוגיה של העדר, יודעים מאין כמוהם כיצד לחלק את העדר לכמה
וכמה עדרים נלחמים זה בזה ומחלישים זה את זה, כיצד להפנט חלק מהעדר, כדי
שהוא קודם כל יכריע את החלק השני וישעבד אותו לרצונו” (שם, ע' 253).
בימינו אין צורך להביא עדות מסייעת לאמיתותם של הפסוקים האלה. אנו יודעים
יפה באילו אמצעים השתלטו הדיקטטורים על המוחות והלבבות של ההמונים, כיצד
ניגנו על נימי חולשותיהם, כיצד היפנטו אותם וכיצד שיעבדו אותם תחילה בפה רך
ואחר כך בסנדל מסומר. היחיד נתגלה בחולשתו להטות אזנו לדברי־הלהג והפיתוי
של דימגוגים, הלובשים איצטלא של מנהיגים חזקים, המבטיחים לו בעת מצוקתו מטל
השמים ומשמני הארץ, וסופו שהוא מרוּמה ונעשה מדרס לכל פקיד ולכל נוגש. אולם
גורדון עוד העמיק לנתח את החזיון הזה. הוא ראה את סיבת השיעבוד בשאיפתו
הכמוסה של האדם להיות משעבד, שולט. תכונת המכניע ותכונת הנכנע נושקות זו את
זו, מספירה אחת הן יונקות. הנכנע יודע בעומק לבו, ואם גם לא תמיד יגלה מלבו
לפיו, שאף הוא שואף לשלטון. לפיכך אין מרידתו שלמה, שכן בהשתחררו מלחץ
מדכאו, הריהו נהפך בעצמו למדכא. תאות שלטון זו – מה טיבה? גורדון חושף שני
יסודות, המפרנסים תאוה זו: “היסוד האחד הוא יתמותו של האדם, הרגשת בדידותו.
האדם מרגיש צורך, שאחרים, רבים אחרים יאהבוהו או, לפחות, יכבדוהו, או ייראו
מפניו, בכל אופן שירגישו במציאותו. והיסוד השני, שבמובן ידוע אינו אלא הצד
השני של היסוד הראשון, הוא הצורך הנטוע באדם להביא לידי גילוי את עצמיותו
במידה היותר רחבה. – – – משום כך אתה מוצא את תאות השלטון גם בקרב אנשים מן
הספירות העליונות, העסקן בעסקנותו, החכם בחכמתו, היוצר ביצירתו, ואפילו
הצדיק בצדקתו..” (כרך ג‘, ע’ 189).
לפיכך כמה מגוחך הוא לחשוב, שעם שינוי המשטר החיצוני ישתנה האדם והחיים
יתמלאו אושר. האורב יושב בחדרי נפשו של כל אחד. יש רק תקנה אחת: לשנות את
האדם, להחזירו למוטב, להעניק לו מקור אחר לאושר והרגשת עצמיותו. כי “כל זמן
שהאדם ישלוט באדם, תמיד יהיה לרע לו, וכל זמן שהאדם יראה אושר בשלטונו
באדם, תמיד ימצא מקום לשלוט באדם. כי לא בשלטון הכללי הרשמי מדובר כאן, כי
אם בשלטון פנימי, נפשי, הצומח מתוך תאות השלטון” (שם, ע' 191). רק בשעה
שעצם הנטיה הזאת תיהפך לטובה או לפחות תומתק, יש תוחלת לתיקון החיים.
שחרורו הפנימי של האדם, הגברת הכרתו העצמית, עליתו הרוחנית – אלה הם
הדרכים.



 
ד
אפשר לומר, שכל כתבי גורדון הם שיר־השירים ליחיד. הוא שימש לו נקודת־ראשית
ונקודת־אחרית בכל מחשבותיו ושאיפותיו. אולם גורדון לא הוטעה על ידי משאלתו
הפנימית ולא היה חסיד האינדיבידואליזם הקיצוני. זיקתו הריאליסטית ליֶשים
ולחזיונות וכוח־בקרתו המעמיק, הורוּהו להבחין בתורות־היחיד המוטפות מה עיקר
בהן ומה טפל, מהו הגרעין הנכון ומה עשוי להצמיח גידולי־פרא. בחוש־ריח מיוחד
היה חש לא רק את הנגלה שבכל תיאוריה, אלא גם את הנסתר, מה שמקובל בעוּבּריה
ובנבטיה. זר היה לו אידיאל הגיבורים בנוסח קארלייל. הוא לא נשא את נפשו
לכך, שכל אדם יהיה מטפּח בנפשו יחס של הערצה לענקי־ההיסטוריה, העושים את
עלילותיהם הכבירות בדם ואש ותמרות עשן. הן עלילות אלו עצמן הועמדו על ידו
בסימן שאלה. הוא לא גרס את תורת מכס שטירנר, הרואה ביחיד בלבד ישות ממשית,
בחינת “אני ואפסי עוד”. לא כל שכן שפסל את האדם העליון של ניטשה והפנה
כנגדו את חום לבו וכוח שכלו. את בעלי התורות האלה כיבד, כי ראה בהם יחידם
עצמאיים, ששורש נשמתם המיוחד הביאם לידי מחשבות מסוג זה. אולם את דעותיהם
ביקר קשה. אף גורדון שאף לאדם עליון, אולם מטיפוס אחר: “האדם העליון צריך
להיות באמת עליון, לא עליון על אחרים, על קטנים, שליט, כי אם עליון מצד
עצמו, מצד הגיעו למדרגה העליונה של התפתחות הטבע האנושי” (כרך ב‘, ע’ 107).
להם ומשמשים אותם, אלא כל אחד יכול לזכות בה. אנו יודעים כיצד נתפרשה למעשה
תורת האדם העליון של ניטשה, איך נתנוולה האנושות בהשפעתה. אלימים אחדים,
ששיחקה להם השעה ותפסו את מכונת השלטון, המליכו את עצמם על עמים וארצות,
חמסו, דכאו ורצחו, ועברו על כל הלאוין של האנושות התרבותית. בערמה רבה
הקיפו את שלטונם ענן של כבוד והכריזו על עצמם כעל התגשמות האידיאה האלהית
על אדמות. היחיד אינו בעיניהם אלא תולעת בזויה, זבל על פני אדמת ההיסטוריה.
באינטואיציה כבירה הכיר גורדון את מהותה של שאיפה זו: “מה יש להגיד על אדם
עליון שליט? אדם עליון מתוך קטנותם, מתוך עבדותם של אחרים! אדם עליון,
שאינו אחראי לקטנותם ולשפלותם של אחרים כאילו הן קטנותו ושפלותו הוא, כי אם
עושה אותן סולם לעלות בו למעלתו העליונה!” (ע' 117). גורדון ראה בעיני רוחו
עולם של יחידים, שכל אחד מהם נאמן לעצמו ומטפח את סגולותיו, אך כולם יחד
מהווים איזה כלל חי, קיבוץ לאומי אורגני, מקהלה של קולות, מזיגה של הויות
בזעיר אנפין. הוא לא שבע מלחזור על האמת הפשוטה, כי אין בעולם אדם סתם,
חיים אנושיים סתמייים. אלא כל אדם הוא בן לאומה ידועה וחי את חיי אומתו.
ואף האומה עצמה, שהיא בת אופק מסוים, מחוברת לגוף האנושות. משולים היחידים
למונאדות, שחלונות נשקפים מאשה לחברתה. כל יחיד טעון מטען חיים, מטען נפש,
אך הוא לבדו אינו יכול להוציא את המטען מן הכוח אל הפועל. רק כשה“אני” נפגש
עם ה“אתה”, נוצר הבסיס המשותף להגשמת עצמו. לכל יחיד יש פטיש, אולם הסדן
לפטישו והאויר המלהט והמצנן, ברשות הקיבוץ הם. “החיים הקיבוציים הם יסוד
היסודות ביצירת צורתו העצמית של היחיד. היחיד התייצר ומתייצר בכל משך ימי
חייו מתוך החיים הקיבוציים. אם נצייר לנו לרגע יחיד, ויהי בעל הכוחות
הגאוניים שבגאוניים ובעל העצמות העמוקה, הגדולה, הכבירה, במידה שאין למעלה
ממנה, שגדל וחי לגמרי יחיד, באיזה אי בודד, כי אז, כמובן מאליו, לא היה
יוצא לעולם ממצב הבהמיות. אפשר לומר, כי עבודת הרגש, השואף להתחדשות, של
היחיד, אינה אלא התסיסה מתוך הפעולה ההדדית של היסוד הקיבוצי והיסוד
האינדיבידואלי שבנפשו, כמו שעבודת מחשבתו אינה אלא שיחה עם עצמו, שיחה בין
אותם היסודות” (כרך ד‘, ע’ 83).
מתוך כל זה אנו למדים, כמה רחוק היה גורדון מפולחן היחיד בנוסח
האינדיבידואליסטים הקיצוניים. לא היה דבר רחוק ממנו כאפּותיאוזה של הפרט,
אלא ביקש כל ימיו את המזיגה ואת האחדות האמיתית בין הכלל והפרט. על כן עסק
פעם בפעם בקביעת היחסים והגבולות שבין היחיד והחברה. ולפי שענין זה הוא
גדול ומכריע תמיד וביחוד בדורנו, מן הראוי שנעיין בו לאור תורתו של גורדון.



 
ה
אפשר לומר, שאילו נפתרה שאלת גבולותיה של החירות האישית ושל סמכות הכלל,
ואילו נמצא שביל־הזהב האמיתי בין החופש והשלטון, היינו נפטרים מן השטן
הגדול ביותר, המערבב מפקידה לפקידה את העולם. אלא דא עקא: לא קל הדבר להביא
לידי כיפורים ואיזון בין שני היסודות האלה, וכל מה שנעשה בשדה זה הוא בגדר
נסיון בלבד. אולם מכיון שהצלחת הדבר הזה הוא ענין של חיים ומוות, אין לומר,
הואיל ולא הוכתר עד כה בנצחון מלא אין לנו סיכוי וסבר ממנו, אלא חייב כל
דור לחדש את הנסיון. נסתכל נא בפני השאלה.
שתי הנחות־שתיה מדריכות כל תנועה מתקדמת, שחותם ההומאניזם טבוע בה. הנחה
א‘: זכות נתונה לכל אדם לחופש הדעה, הדיבור והמעשה. הנחה ב’: אין חברה
מאורגנת בלי סמכות, בלי שלטון, בלי צמצום חירותו של היחיד. הן עובדה היא
שאין להכחישה, שחופש בלתי מוגבל סופו לבטל את החופש, הואיל והוא נתקל בכל
צעד ושעל בחופש הבלתי מוגבל של שאר היחידים, התובעים את זכותם. התולדה
המחויבת היא: אנרכיה גמורה, בחינת איש הישר בעינו יעשה. הנסיון ההיסטורי
הורנו, כי שפע זה של חופש אין שום בריה יכולה לעמוד בו. במצב זה עתיד האדם
להחנק מרוב חופש, לרעוב מרוב חופש, להרוג וליהרג מרוב חופש. העולם עלול
ליהפך למין גיהינום של מטה. משהו מן האנרכיזם המוגשם אנו יכולים לראות
ביחסים הבינלאומיים של ימינו. אם בתוך המדינות גופן עדיין יש איזה סדר
ומשטר, הרי מחוצה להן, או בינן לבין עצמן שוררת אנרכיה. ומהי תמונת היחסים?
כל עם וכל מדינה מכריזים על חירותם המוחלטת, החזק דורס את החלש, המדינה
המזוינת כובשת וחומסת את שאינה מזוינת כמותה, התקיף בולע את שכנו וכולם יחד
“מצפצפים” על המוסר הבינלאומי. חברה אנרכיסטית לא זו בלבד שאינה עשויה לבטל
את משטר האלימות, אלא להיפך, בה יכול עוד משטר זה להתבסס שבעתים. בחברה
כזאת ישתמשו האנשים בעלי יצרים טורפניים באלימות כלפי זולתם, ואלה שאינם
מצוידים באינסטינקטים כאלה, ישועבדו או שיהיו נאלצים להתאחד לקבוצות קטנות
כדי לעמוד על נפשם. זוהי התוצאה הטבעית של משטר, שבו מושל כל יחיד בכיפה,
שבו כל אחד הוא רבונו של עולם. החופש נהפך איפוא לאי־חופש, הסדר לאי־סדר
וגן־העדן לגיהינום. מכאן למדנו, שכדי שהחופש לא יהיה נחלת תקיפים, מן הכורח
הוא להתקין סמכות של הכלל. אין לסמוך על נדבת־לבו של היחיד בלבד, אלא יש
צורך בהתערבותו של הריבוי המאורגן, אם בדמות מדינה הומאנית ואם בדמות חברה
או עדה. יש כאן ויתור על חלק מן החופש, ויתור מדעת ומרצון כדי לקיים את
יתרו. כל אחד כאילו מפקיע מעצמו חטיבה קטנה של חופש, ומעביר אותה לרשות
הכלל המאורגן, לשם ביצור החופש.
רק במדינה אידיאלית, מדינת־רובינזון, קיימת חירות מדינית מוחלטת. היחיד הוא
ריבונה של כל מדינה. הוא השליט והוא הנשלט. משום שאין עמו לא אח ולא ריע,
לא מתחרה ולא מסייע. אבל משעה שיזדמן למדינה זו באיזה אורח־פלא יחיד שני,
הדומה לרובינזון בטבעו ובצרכיו, מיד תהא מבצבצת ועולה שאלה של יחסי גומלים
ומצב של מתיחות יורגש בין חופש לחופש, בין יחידת־שלטון אחת לחברתה. החופש
המוחלט ששלט בלי מצרים בטל מאליו ולגבי שני הצדדים. כתוצאה מזה מוכרחה לבוא
השלמה הדדית בדרך של חוקה שבכתב או שבעל פה, הקובעת מה מותר ומה אסור לשני
הצדדים. ולא חשוב לעניננו אם החברה המאורגנת נתפתחה באמת בדרך זו אם לאו,
ואם תורת “האמנה החברתית” נכונה היא. אולם זהו בלי ספק פשרו של המשטר
החברתי.
גורדון עוד העמיק בשאלה זו ובא לידי הכרה, שעצם חייו הנפשיים והרוחניים של
היחיד מתקפחים אם אין רוח הקיבוץ שרויה עליהם, אם אין קשרים אורגניים
ביניהם. לא שיקול־דעת תועלתי בלבד מחייב את החברה, ולא רק האימה מפני
האנוכיות הבלתי מרוסנת של הזולת, אלא בתוכה מתרקמת אישיותו של האדם: “פה
בעצם מתהווה האדם, פה הוא כאילו מתרקם ומתייצר שנית, מתרקם ומתייצר בבחינה
פסיכולוגית, כמו שהתרקם והתייצר בראשונה בבטן אמו בבחינה פסיולוגית, פה
כעין בית המלאכה של רוח האדם. פה התהוו או התפתחו הרגשות האנושיים, השאיפות
האנושיות, היצירה האנושית” (כרך ג' ע' 211). סדרי חברה נבונה הם, איפוא,
כאלה, הנותנים סיפק בידי כל אישי החברה לעצב את דמותם ולפתח את סגולותיהם.
זוהי משמעותה של הדימוקרטיה, שמגשרת בין שני הקטבים: בין חירות היחיד וממשל
הריבוי המאורגן. היא מתקינה שווי משקל בין הרצונות והמאוויים, ובהתגלע
מחלוקת נמנים וגומרים, שהלכה כרבים, והמיעוט נכנע לרבים. גם בתחום זה
הוברר, שאין נציגי העם יכולים להיות בני־חורין גמורים ואף הם מוכרחים לוותר
מרצונם על מידת החופש המוחלט. ה־ Liberum Veto של בית הנבחרים הפולני
העתיק, שכשלעצמו הריהו השלב העליון של החופש, הביא את כל החיים הצבוריים
לידי קפאון וממילא גם לידי ביטול החופש כולו. משטר הרוב והמיעוט, שהוא נשמת
הדימוקרטיה, הוא לבדו מאפשר חיי צבור וחיי יחיד תקינים. על כל פנים לא
המציא השכל האנושי עד כה סדר מתוקן ונאה מזה. וכל אלה, שגינו את הדימוקרטיה
לא זו בלבד שלא הציעו נוסח חיים משוכלל יותר, אלא שנתגלה לבסוף, כי הם
חותרים תחת אשיותיה וכופרים בעיקר החופש האישי והקיבוצי.
שתי תורפות נחשפו: ביחיד ובכלל. היחיד הציג לראווה את קלות דעתו ואמונתו,
את היגררותו אחרי הדימגוגוס ואת התפתותו להבטחות שוא. ואף הצבור הוכיח את
חולשתו. דוקא בימי סכנה ומשבר לא עמדו המוסדות הפרלמנטריים וסדרי
הדימוקרטיה בנסיון. ביחוד נכשלו עמים, שלא היתה להם מסורת דימוקרטית ולא
חונכו באסכולה מדינית מתוקנת. תנועת המיעוט במדינה לא הסכימה ללכת בדרך
הארוכה של כיבוש העם כדי ליהפך לרוב שליט, אלא ניסתה, ויש שהצליחה, להגיע
לשלטון של מיעוט, אם בצורה של דיקטטורה חוקית, כביכול, ואם בצורה של
דיקטטורה בלתי חוקית. נהרי נחלי דם נשפכו בימי המהפכה, לאחריה ובמשך כל ימי
קיומה של הדיקטטורה. הממשלות הטוטליטריות הללו ערערו את העולם ושימשו
תחנת־נסיון ענקית להגשמת משטרים, שאינם דימוקרטיים. בקורת הדימוקרטיה בפי
אלה ושכמותם לבשה צורה מוחשית של משטר אחר. ואנו יכולים היום להעריך כהלכה
מה רב “הטוב” הצפון בו.
ודאי גם הדימוקרטיה אינה מושלמת בכל המעלות, בעיקר מפני שנושאי הדימוקרטיה
לקויים במגרעות שונות. היא נהפכה בעל כרחה לפורמלית ומעמידה את הכל על
ההצבעה, ולא פעם היא עוסקת בדקדוקי־עניות. לא תמיד יודעים מנהיגיה להתנהג
בחסידות כלפי המורד ויש שהם מתערבים בעניניה של כת קטנה, שאין ממנה נזק
לכלל, כשם שלפעמים הם מעבירים על מידותיהם בלא צדק ולהפסדו של הכלל. אף על
פי כן רשאים אנו לומר היום בפה מלא: חזרנו על כל המשטרים ולא מצאנו נאה מן
המשטר הדימוקרטי, שבו יכול האדם ליהנות מזכויותיו היסודיות, שבו מותר לו
לקבול, לשאוף, ולקוות לתיקונו של עולם; שבו יכולה לשגשג התנועה
הסוציאליסטית ולעשות למען כיבוש העם.



 
ו
גורדון התנגד באופן נמרץ לדעה, שהעוורון שולט בחיים ובבריאה, וכי ישותו של
היחיד אינה אלא מקרית. מכאן חזרתו המרובה על המלה “קוסמוס”, שלא היה לה
בפיו גוון מיסטי, כפי שסבורים רבים. קוסמוס משמעו: המציאות הערוכה סדרים
סדרים בטעם, בחן ובשכל עליון. היפוכו של הקוסומוס הוא הכאוס, שפירושו:
גיבוב, היוליות, סמיות. במובן זה הדגיש גורדון את המומנט הקוסמי שבהווית
היחיד. לא תלוש הוא היחיד, אלא מצומד הוא למקום חיבורו; לא מקרי הוא, אלא
חוליה בשלשלת. חופש הפרט או חופש האישיות מקבל אצל גורדון הארה נכונה בזכות
האלמנט הקוסמי. משמעותה של חירות לפי גורדון היא כפולה: חירות וחַרות,
חירות ממשהו וחירות למשהו, זכות להתנגד ולשלול וזכות להסכים ולקבל. לא
שרירות לב, כי אם אחריות עמוקה להויה הכוללת, לאומה, למשפחה. לא דין בלבד,
כי אם גם אהבה. כי העולם חסד ייבנה. כל בני אדם שווים לפני הבריאה. הגישה
האריסטוקראַטית היא מקור סכנה; “חשובים לא רק היחידים הבולטים, אשר ה”אני""
שלהם גלוי ביצירותיהם, בהשקפת עולמם, בכוח מעשיהם, כי אם גם היחידים
“הנסתרים”, שאין אתה רואה בהם כלום, שהם אנשים פשוטים, לפעמים גם גסים""
(כרך א‘, ע’ 161). כל אחד הוא בבחינת בן־מלך ויש לו זכות מוחלטת, ללא כל
הגבלה או ערעור, לחיות וליהנות, להתפתח ולקנות לו שלמות. יתר על כן: כל אלה
חובה הם לו, תעודה הם לו.
היחיד הקונקרטי הוא נושא החיים ומרכז המצפון. הלה גדל רק בתנאי אויר ונשימה
מתאימים. אחד מתנאי הגידול הוא חופש הדעה והמחשבה, חופש הספק ואפילו חופש
הכפירה והיאוש. “עצם הספקות ואי הבטחון הם פה עיקר גדול: הם לגבי המחשבות
היוצרות מעין אותן הרעידות, המולידות את האור. לפיכך בכל מקום שאתה מוצא
יצירה מקורית, שם אתה מוצא את הרעידות האלה” (כרך א‘, ע’ 220). גורדון נלחם
מלחמה עזה בכל גילוי של מה שקורין בימינו “גלייכשאַלטונג”, היינו הרצון
להשתלט על מוחו של אחר, על נפשו, על הרגשתו ומחשבתו; הנטיה לטשטש את פרצופו
ולטבוע בו חותם זר. כל הגדול מחברו ספקותיו גדולים הימנו. דוגמטיות
והתאבנות הן תמיד סימן לקטנות. “אתה מוצא – אומר גורדון – כי תלמידיהם,
וביחוד “חסידיהם” של היוצרים הגדולים הם תמיד בטוחים בתורת רבם יותר מן
ה”רבי"" בעצמו. חסיד מרכס, למשל, הוא תמיד יותר מרכסיסט ממרכס, חסיד דארוין
– יותר מדארוין, חסיד טולסטוי – יותר טולסטואי מטולסטוי"" (שם, ע' 220). לא
הכפירה ולא היאוש מסוכנים; להיפך הם פורים ומפרים. מסוכנים הכפירה הקטנה
והיאוש הקטן. נשמה סוערת וזועפת, המשנה ערכין מתוך נאמנות לעצמה, היא תמיד
נשמה גדולה. רעים הם החיקוי וזיוף הגושפנקא, רעה היא ההיפנוזה של הטעם הזר,
של הסמכות.
ההפרדה בין היחיד והחברה היא שהביאה גם לידי הפרדה בין המטרה והאמצעים, בין
ההוה והעתיד. כולם מקורם במה שקרה ניטשה בשם “פתוס המרחק”. כל מה שקרוב
לעין כאילו רחוק מן הלב. היחיד הקונקרטי, העומד לפניך ממש, אינו מעורר אהבה
ודאגה כמו הכלל המופשט. ההווה החי, שאת אוירו אתה נושם, מוסח בנקל מן הדעת
ואילו את העתיד הרחוק מפארים ומקדשים. הוא הדין במטרה ובאמצעים. המטרה
הסופית, שאינה על פי הרוב אלא מעשה־מרכבה דמיוני, נותנת הכשר להשתמש
באמצעים פסולים. כנגד זה מלמדנו גורדון לאהוב את הקרוב, את היחיד, את
האומה, את חיי־ההווה ואת הדרכים המוליכות למטרה. אני, אתה, הוא, עכשיו, פה,
זה – אלה הדפוסים, שלתוכם צריך האדם לצקת את מרצו, רצונו ויזמתו. בלעדיהם
כאילו הפלגת בים הגדול בלי מצפן. המחבק את כל העולם אינו מחבק דבר, והעושה
למען מטרה רחוקה מתוך זלזול באמצעים ובדרכים, סופו שגם מטרתו תסתאב.
כמדומה, שאנו רשאים מתוך עיון בדברי גורדון לסכם את המסקנות דלקמן, שיש בהן
משום הוראות דרך:
ראשית, דרך החינוך העצמי. אין אדם מתחנך על ידי מורים, או סופרים, כי אם על
ידי החיים ומתוך החיים. ההויה העולמית וההויה הלאומית הן שתי הכליות,
המעניקות לו ליחיד שפע חיים, עצה ותושיה. כל זמן שלא ניתקו קשריו עמהן, יש
לו תקנה.
שנית, תקון סדרי החיים הקיבוציים, העמדתם על חזקתם הראשונה. כשם שאין קיבוץ
מתוקן בלי יחידים מתוקנים, כך אין יחיד ראוי לשמו בתוך קיבוץ לקוי.
שלישית, ביטול השניות בתפיסה המוסרית. מה שאסור ומותר ליחיד אסור ומותר
לכלל: “כשם שאיש פרטי צריך לראות אח בחברו האדם ולהתנהג עמו במידת האחוה
הנאמנה, כך חייב גם העם להיות ישר ביחס לחבריו העמים” (כרך ב‘, ע’ 48).
גורדון טבע לשם כך את המושג עם־אדם. “באין עם־אדם אין אדם־אדם, אין
יחיד־אדם”. מקורן של המלחמות, אלו הרציחות המאורגנות בהיתר המוסר הקיבוצי,
הוא בכפילות־יחס זו. עקרון הטוב והרע עקרון מוחלט הוא ולא ניתן לחצאין.
רביעית, כל סדר חיים נידון לפי אמת־מידה אנושית: המעניק הוא חירות וזכות
לחירות; המועיל הוא לאדם או מזיק; המשמש הוא כוח מסייע להתהוותם של יחסי
הוקרה הדדית בין הבריות או מעצור; היש בו ממידת החסד או ממידת האכזריות?
חמישית, מלחמה לנו לא רק במוסדות ובחזיונות חיים חיצוניים, הבאים לידי
גילוי במדינה או בחברה, אלא גם ביצרים רעים הנטועים בנו פנימה. רק התחדשות
יסודית של האדם תביא עמה גם תיקון אמיתי של הקלקלות החברתיות. שחרור האדם
מיצר השלטון ומן הנטיה להשתעבד, מותנה בעליתו הרוחנית ובהגברת הכרת עצמו.
כל זמן שאפקו של היחיד מצומצם והנאותיו אפופות עשן של תאוות גסות, מן הנמנע
שייחלץ מן הדיקטטורה של היצרים. ההתעדנות היא פרי של חינוך והשתלמות.
ששית, היסוד האינדיבידואלי והיסוד האוניברסלי בנפש האדם אינם צוררים זה
לזה, כי אם, להיפך, משלימים זה את זה: “אנחנו רואים במציאות, כי היחיד,
במידה שהוא אישיות עמוקה ועשירה, בה במידה עמוק ועשיר היסוד הלאומי, כמו גם
היסוד האוניברסלי”. פיתוח כל חושי האדם, לרבות חוש האחריות העליונה לכל
חיים ולכל יצירה, עשוי להביא לידי מזיגה של שני היסודות האלה.
ההתקלסות בחיי אדם, יחס הביטול ליחיד ודיכוי החירות – אלה הם שלושת פשעי
דורנו,ששום תנועה אינה נקיה מהם. אף התנועה הסוציאליסטית, שחלקיה גדולים
הימנה נשמעו להלכי־רוח אנטי־דימוקרטיים, חטאה חטא כבד כלפי יסוד היסודות
שלה. היא נשתקעה במדיניות סרק ולא שמרה על הגחלת הלוחשת של הנושא החי, של
האדם הסוציאליסטי. מתוך עיסוק שקוד בהלכות טקטיקה, פזלה לכאן ולכאן ונתנה
עקרונותיה לשיעורין. ובבוא שעת פורענות לא היה בה לא מקשיות־ערפה של תנועת
המונים טוטליטרית ולא מאש־הקודש של תנועה הומאניסטית, אלא פרפרה בין הן
ולאו, בין כניעה להתגוננות. יותר מדי אגואיזם היה בה. כי הישועה אינה יכולה
להיות צפונה בנצחונו של מעמד אחד ואפילו לא של אומה אחת. הכל קלקלו והכל
טעונים תיקון וגאולה. אך הגאולה חלה רק על האדם המסויים, על יחידה חיה,
שרוח הלאום ורוח האנושות מניעות את מפרשיה. ממעמקי התהום, שלתוכה נפלה
האנושות, אנו שומעים בת־קול מנהמת: שובו אל האדם! קדשו חייו! אל תעשו אותו
אמצעי, כי הוא המטרה! כל התורות הן בשביל חנינא בני ולא חנינא בני בשבילן!
תש""ב



"
