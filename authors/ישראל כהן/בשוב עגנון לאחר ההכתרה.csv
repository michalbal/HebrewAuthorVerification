,Title,Translator,Lang,Author,Text
0,בשוב עגנון לאחר ההכתרה,,,ישראל כהן,"
 1
הריני מקדם את פניך, עגנון היקר, בברכת בואך לשלום!
אינני זוכר שליחות רוחנית גדולה ונעלה מזו שאתה מילאת במסעך לשטוקהולם ולערי בירה אחרות. שליחות זו, שנועדת למלא, הוכתרה בהצלחה מופלאה עם קבלת פרס-נובל, שהעמיד אותך ואת יצירתך ואת הספרות העברית במרכז תשומת הלב של העולם התרבותי. אתה הפלאת לייצג את רוח ישראל סבא וצעירא, להראות לעיני מלך, עמים ושרים את חיותה של הלשון העברית ואת כוחה של היצירה העברית. אתה גילית שוב לעולם את שרשי היניקה המיוחדים של הרוח היהודית היוצרת והשׂכלת להתאים את מסורת הנימוסים הישראלית לטקסים המקובלים. ואף בזה תרמת גוֹן מקורי, שעשה רושם אשר לא יישכח.
זכות גדולה נתגלגלה על ידך להאדיר את שם ישראל, רוחו ויצירתו בעולם, והגדלת בעם ובנוער את האמונה, הבטחון והגאווה בתפוצות ישראל, שבהן ביקרת או ששמעך הגיע אליהם.
אולם זכו גדולה זו לא בשעה אחת קנית. היא נקנתה לך בעמל של יצירה במשך כל ימי חייך. אתה ספרת אותיות לשון הקודש וחיברת אותן לתיבות ולשורות, ומהם רקמת סיפורים של מעלה על כנסת ישראל בגולה ובארץ ישראל. וכך בראת עולם יהודי גדול. לעולם זה הוצאת עכשיו מוניטין ברחבי תבל, וזה שהרהיב את אנשי הרוח והיצירה.
עכשיו אתה חוזר אלינו עטוּר זר הפרס הסגולי, אך גם עייף מעמל ומטוֹרח. אנו מאחלים לך מנוחה והחלפת כוח מהירה, כדי שתשוב למנהגך ולשולחן עבודתך ביתר שׂאת ושכינת היצירה תוסיף לפעמך עוד הרבה שנים לטוב לך ולתפארת לאומה.




ברכה בשם אגודת הסופרים בנמל בן–גוריון לש""י עגנון, בשובו משטוקהולם לאחר קבלת פרס נובל ביום 11.12.1966.  ↩



"
