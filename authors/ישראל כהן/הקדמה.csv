,Title,Translator,Lang,Author,Text
0,הקדמה,,,ישראל כהן,"



בספר זה כונסו מסות ומאמרים, שנכתבו במשך חמש עשרה שנה ונתפרסמו בבמות
שונות. כאן זומנו יחד הערכות על אישים בתנועת־העבודה הישראלית ועל אישים
בתנועת הפועלים העולמית, בירור המשנה הסוציאליסטית להלכה וכן מבחינת
הנסיונות להגשמתה, עיונים בהתפתחותו הרוחנית והתרבותית של הישוב היהודי,
הערכת המהפכה שבהקמת המדינה ושרטוט מקצת מבעיותיה החברתיות. על אף השוני
בזמן הפרסום ובצורתו, הריהם חטיבה אחת ברוחם ובמגמתם. הם מותחים גשרים
בין אנשי המופת של תנועתנו ובין אנשי־המופת בעולם; בין הרעיונות המניעים את
גלגלי חיינו, ובין אלה המניעים את התנועה הסוציאליסטית בעולם; בין הבעיות
של הישוב לפני היות המדינה ובין אלו המנסרות בחלל־עולמה של המדינה; בין
החזון וההגשמה, בין המצוי והרצוי.
המחבר הניח את הדברים כנתינתם בשעתם ולא הטיל בהם אלא שינויי סגנון קלים
ביותר. ואין זה אלא טבעי, שבספר כזה חוזר פה ושם רעיון אחד בחילופי גירסא
ובהפרשי־נוסח, והמחבר מקווה, שהם אינם לפגם אלא מסייעים להבהיר את הנושא
העיקרי.
י. כ.



"
