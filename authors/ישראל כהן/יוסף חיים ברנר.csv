,Title,Translator,Lang,Author,Text
0,יוסף חיים ברנר,,,ישראל כהן,"
תיאור ברנר האדם וברנר הסופר מזקיק יריעות רחבות מאד. שתי הבחינות האלו
יחד, וכל אחת לחוד, גונזות בתוכן עולמות, שאנו מגלים בהם כל פעם פנים
חדשות. ואין זה דבר שיכול ליעשות במסגרת של מסה קטנה. אבל ראוי והגון למצות
מתוך חייו ויצירתו את העיקר שבו, זה העיקר, המסתכם מאליו לאחר שנסתיימה
פרשת החיים בדרך זו או אחרת. או־אז אנו מנחשים את תמצית ה“הגיון” של
מעגל־חיים, של התופעה האישית המופלאה. אנו מבקשים לדעת מה היתה תעודתה
בעולם וכיצד מילאה את תעודתה. ביחוד אנו תוהים על אופן ההילוך של האיש
בעולם, שכן דבר ידוע הוא, שלכל אדם הילוך רוחני משלו, סיבוב מיוחד, הנמשך
משעת פתיחת המעגל ועד נעילתו. אנו נעמוד כאן על הקו הראשי שבמסילת חיי
ברנר, על דרכו מן השלילה אל החיוב הגדול.
ביצירתו של ברנר חקוקה בבהירות יתרה דרך התפתחותו מן השלילה אל החיוב.
היא נבלטת בסיפוריו כבמאמריו הפובליציסטיים. אין זאת דרך ישרה וחסרת עקיפים
ופיתולים, כשם שקו־החיים בכלל איננו קו הנדסי, אבל המגמה הראשית, המגמה אל
החיוב, מזדקרת בימי שבירת הקו. עינו של ברנר, ראיתו, מתגלית במפורש על כל
השינויים שחלים בה. דומה, שברנר היה הרבה שנים בעל ראיה חד־צדדית, ראית צד
השלילה שבחזיונות החיים, ורק לאחר שמיצה את הצד הזה מצוי אכזרי עד
סוף־סופו, התחילה עינו מבחנת בשאר הצדדים ותפיסתה נעשתה סינתטית. אותה שעה
בצבץ ועלה לפניו החיוב הגדול, האור. כל הכרה של חיוב נקנתה לו בדם התמצית,
בשנות חיים ויאוש מרובות, תוך עמידתו על סף הויתרון הגמור. אם נדייק בשמות
שהעניק לסיפוריו ולחלק גדול מגיבוריו, תתגלה לפנינו כל הרוח שהיתה עוטפת את
היוצר הגדול והטראגי הזה. “שכול וכשלון”, “בין מים למים”, “עצבים”,
“בחורף”, “דיאספורין”, “שינדלינסקי” וכיוצא בהם – כל אלה אינם אלא בבואות
של אותה ישות נפשית עצובה ומוכת־נגעים, שקיננה בברנר. המצע הנפשי שלו, זו
אבן השתיה שממנה מושתתת כל יצירה, היה רצוף צער ומכאובים, הרגשת עילוב
ושממון, והוא שהשרה את רוחו ונתן מצבעו על הכל. אין זה מקרה, שבסיפורי ברנר
חסרים כמעט תיאורי טבע ונוף, המביאים שמחה בלב הקורא ומותחים חוט של הוד
והדר אפילו על הטיפוסים העלובים ביותר. לא היה חשוב בעיני ברנר היכן מתגורר
אדם זה או אחר, מה הם הצמחים הגדלים בסביבתו ואילו עופות פורחים ממעל
לראשו. המהות היסודית של גיבוריו מרוקמה ממארג שכולו יסורין. הצער
והסער הם שני האלמנטים, האוצלים מרוחם על כל החויות של האנשים בסיפורי
ברנר, בין שהם צער וסער מַפרים ובין שהם מעקרים ומסרסים את בעליהם, האוכלים
את עצמם מרוב אש וסופה העצורות בעצמותיהם. רק לעתים רחוקות מפציעים
בסיפוריו טיפוסים מוארים באור שמחת החיים וגם אז הם באים כאילו רק להבליט
את דיוֹקן חבריהם המנוגדים, הטובלים במ' סאה של עצב ושחור ודוָי. השלילה
והאפלה ירדו כרוכות אצלו.
ברנר בתקופת השלילה הוא כולו מידת הדין. נוטל הוא את ההויה היהודית בגולה
ומושיבה, כביכול, על ספסל הנאשמים ודן אותה ברותחים. הוית־קוצים זו מוכתרת
בכל מיני כינויי־גנאי והשפלה, ומעל כל כינוי יז הקצף של ברנר. הוא קורע את
המסוה מעל הכיעורים הגלותיים, המתיפיפים בחן־רמיה, אם במהפכנות לועזית ואם
בהומאניות תשושת כוח גברא, והוא מציגם בעירומם. והממשות המעורטלת הזאת,
שבלויי סחבותיה נגררים אחריה, מציצה בכל מוראה מתוך כל מעשה והרגשה וסדר
דברים, וכל האילוזיות מתנדפות. כי יותר מכל שטם ברנר את ההתחפשות, את
ההסוואה. כאילו תפס ברנר בציציות ראשו של כל חזיון כעוּר ואמר לו: “צא נא,
מכוער, והיגלה לפנינו בכל זוועתך; אל תנסה להתפרכס ולהתנאות. נוח לנו
כיעורך האמיתי מיופיך המזוייף!” ובמין כוח מגניטי נקבצו ובאו כל
גילויי־הקדרות והמכאובים והסיאובים. מין בקעת־יחזקאל מלאה עצמות יבשות של
הויה גלותית, שברנר החיה אותן ברוחו הגדולה.
ולכאורה אין ספרים כאלה מושכים את לב הדור, שאינו רוצה בסיוט־משנה ספרותי
לאחר שזה מורגש לו היטב בחיים. ולכאורה אין הערך החינוכי ניכר ביצירות
כאלו. אולם לעומקו של ניתוח, אין הדבר כן. בסיפורי ברנר גלום כוח
חינוכי רב. שכן דוקא כל אלה אשר העטו על הגולה מעטה של אידיאליזציה
והלבישוה כתנת־פסים אסתיטית, החטיאו את המטרה החינוכית. האידיאליזציה של
החסידות, שנעשתה בידי בובר, למשל, הביאה בשעתה הרבה מן המתבוללים לידי
עיסוק בחסידות, ואולי גם אל חצרות ה“רביים”, כדי להתבונן בארחם ורבעם
מקרוב, אך לא הביאתם לא""י ולציונות אלא במידה מעטה. הם מצאו פתאום, שיש
הרבה ערכין חיוביים בחיי הגולה, שכדאי לטפל בהם במקום מגוריהם. ואילו הנוער
העברי, שקרא את ברנר, התחיל תוהה על התוהו ובוהו שמסביבו. הכיעור, שהרגיש
בו גם קודם לכן, נתכער שבעתיים, וחפץ עז נתעורר בו לחיים חדשים. לברנר לא
היו אולי כוונות לטפח את חוש היופי שבדור העברי הצעיר, אבל שלא במתכוון גרם
לטיפוחו. החוש האסתיטי נעשה גורם מהפכני בחייו. הוא בחל בגולה, פשוט מפני
שנתבזתה עליו, מפני שטעמו סלד בה. האסתיטיקה אינה תבלין למשהו אחר, אלא היא
הדבר עצמו. הרגשת הכיעור במשטר מסויים קודמת לשאיפה להקים משטר חדש. השאיפה
היא פרי אותה הרגשה.
בזמן האחרון קמו שוללי ברנר, המבקשים למעט את דמותו החינוכית והספרותית.
הקפדן שבהם הוא א. קריב. הללו רואים לראות בספרות העברית מקור של אהבה
והערצה לערכי החיים ולסגנון החיים של העם היהודי. ואת הסופרים העברים הם
מדמים בנפשם ככוהנים בהיכל האהבה. בקנה־מידה זה הם מודדים את ברנר ושכמותו.
אולם השימוש בקנה־מידה זה מביא לידי צמצום המושג. חכמת הנפש מלמדתנו, ששורת
האהבה אינה פשוטה. לא כל מלה של אהבה היא אהבה, ולא כל דיבור של שנאה הוא
שנאה. דרכי הנפש פתלתלות הן. ביחוד אין לדרוש תלי־תלים של שנאה על דברי
בקורת של סופר, שכן הלה נאמן לאמת הפנימית שלו, הצוררת לא־פעם לאהבה רשמית
ולאמירת הן הן. הוא ביקר גם את האהבה כשם שאהב את הצער. הוא לא היה
איש־מדע, המנתח את סיבותיהן של הקלקלות הגדולות בחיי ישראל, אבל לבו שתת דם
למראה הגלות המנוולת את היהודי ועושה את חייו כמין קריקטורה. בשעת ראיה
כזאת היה מוכיח את עצמו ואת זולתו ומקלל את גורל ישראל. אין זה מן המידה
למצוא פסוּל בסופר כזה או למתחו על העמוד בגלל מיעוט אהבתו לישראל. הוא לא
הצהיר אהבה רשמית אבל לבו טפטף דם־אהבה. היא צרורה בכל דף. היא חתומה
בנשמתו. קנה־המדה הפשטני לגבי סופר שכמותו, מחטיא את המטרה.
ודאי, הפריז ברנר בבקרתו ובשלילתו. קנה־הצופים שלו היה מושחר ביותר. על כל
פנים נתעלם ממנו הצד השני של אותה הוית־קוצים. הוא כאילו הביט מן האפלה אל
האפלה. הצל היה העצם היחיד שנתקל בו על כל מדרך כף רגלו. וכן לא תמיד היה
דינו על מידות ישראל דין צדק. אולם דוקא צמצום זה, ראיה חדצדדית זו ואותה
הבלטה של הצבע השחור, גרמו טובה חינוכית רבה. אין בסיפורי ברנר כל צדדי
החיים של הגולה ואף לא כל צדדי החזיונות של אותה הויה יהודית, שבה טיפל
במיוחד; אין לומר על ברנר – מה שאמר פרישמן על מנדלי – שאילו נשארו ספרי
ברנר אחרי מבול, אפשר היה לעשות על פיהם רקונסטרוּקציה של חיי כנסת ישראל
בגולה על כל קומתם וצביונם. כי יותר מדי ראיה מחודדת ומוגבלת היתה בהם;
אולם בלעדיהם לא יובנו הגורמים הרוחניים, שדחפו את הדור העברי של המלחמה
ושלאחריה לארץ ישראל ולציונות. ודוקא מה שהמבקרים מציינים לגנאי, כגון
אי־השלמות האמנותית והסגנונית, הוא שנתן טעם מיוחד לספריו. הוא, ברנר, לא
רצה, כביכול, ליהנות מצער גיבוריו ע""י שילבישם מחלצות של סגנון חגיגי
מלוטש, בעוד שלאמיתו של דבר הם נמקים והולכים ומסתאבים. והדור הצעיר, שבדרך
כלל להוט אחרי המליצה הנאה ונוהג קפדנות בכל סופר עברי אחר, מחל לברנר את
חטאיו כלפי האמנות. הגילוי, הפשטות, אי־האמצעיות, המלים הלקוחות מאוצר
הלשון היומיומית והסער הפורץ או הכבוש בין השורות – כל אלה שבו את לבו והוא
דבק בברנר לאהבה אותו.
אולם ברנר לא עמד בשלילתו ובראיתו החדצצדית. הוא בכלל לא ידע עמידה מהי.
תמיד היה נקלע מתחום לתחום, מהרגשה להרגשה. ובהיותו על סף היאוש הגדול,
ניגלה עליו סוד החיוב וכוח החיים של האומה העברית ושל היחיד בישראל.
הפּובליציסטיקה של ברנר, ביחוד זו שנכתבה בארץ, מלאה אמונה בישוב העברי
ובמפעל החלוצי. אמנם גם במאמרים אלה מבצבצות כפעם בפעם נעימות של יאוש
וכפירה וראיה קודרות של דברים, אבל אין הן קול ראשון, כבתחילה, כי אם מין
נגינת־לואי, צליל־גרר, הנטפל לנעימה הראשית.
“עתידנו אנו בהיר הוא, בהיר כאויר ארץ־ישראל. בלי מסירת נפש יוצאת מן הכלל
לא תהי לנו תקומה”. בפיסקה זו יש כבר אני מאמין חדש, יש חיוב. הוא האמין
בחלוצים, ב“סוג חדש בין בני ישראל”, בטח בכוחם החיוני של המעטים, הבאים
לעבוד בארץ ולשפר את מידותיהם שנתעקמו בגולה, הוא מיצה את התוכן העמוק של
הציונות והציג אותה כתביעה לכל אחד: “בשביל להיות ציוני צריך להיות מקודם
אדם המבין צערה של אומה וטרגדיה של אומה, אדם נקי הלבב וצלול הדעת, ויחד עם
זה מאמין באפשרות אי־האפשרות, וחזק לאין גבול לעבוד בשבילו וללכת בכל דרך”.
כמה שמח לכל נקודת ישוב חדשה שנוספה ולכל פועל או שומר נוסף! כשם שחרד
לקראת כל כשרון חדש ולקראת כל שיר או סיפור יפה בעברית. דומה, ברנר חדש
כאן, ברנר המאמין, המעלה ניצוצות, המבחין בין דרכי פעולה ומעשה, הפוסל
ומכשיר. אי אפשר לעקוב בעירות כזאת אחרי כל פרט ופרט בחיי הישוב הרב ובחיי
תפוצות הגולה, אי אפשר להגיב על כל חזיון ספרותי ואמנותי, ואי אפשר להיות
מעורב במידה כזאת בחיי היצירה הרוחנית בארץ, אלא אם כן הלב מלא אהבה לאותם
החזיונות והוא רוצה בשיפורים ובהתעלותם. כשאנו קוראים את מאמריו על ביאליק
וטשרניחובסקי, מאמרים המושלמים גם מבחינת הבנין והלשון, מיד מתברר לנו,
שברנר בטח, האמין, קיווה ואהב את חיי ההווה, כשם שהתפלל לעתיד מאיר יותר.
רק מתוך הלך־נפש כזה יכול היה לכתוב, זמן קצר לפני מותו על טרומפּלדור:
“אשרי מי שמת ותל־חי למראשותיו!”
זכות גדולה היא לברנר, שנלחם מלחמה עזה בטבע היהודי, הכפות למפלגה,
לפרוגרמה ולנוסחאות מתות. הוא חשף בלי רחמים את המגוחך והנלעג שבשעבוד זה.
בשוט לשונו הכה את המרכסיסט היהודי המאובן, המקשקש ברחוב־הקבצנים בעיירה
בקופסת מושגים, שאין להם כל תוכן במציאות ההיא. ברנר גם בהיותו בארץ היה
בעצם מהותו חפשי ובלתי תלוי.
ברנר הוא תולדה מחוייבת של המציאות היהודית. הקדרות הגלותית הוציאה מתוכה
טיפוס משוכלל, שנחקקו בו כל קוי־הקלסתר שלה: ההפרזה, העמקות, היאוש ויצרי
האימה מפני החיים והמוות. אך הוא לא היה רק נפעל, כי אם גם פועל ומחולל
סדרי־דברים. לאחר ששתה את קובעת כוס התרעלה של חיי הגלות, נעשה שותף במעשה
בראשית בארץ. לפתע נשרו מעליו הקליפות, חדרי נפשו האפלים נעשו מפולשים אל
האור ושירה חדשה הרנינה אותו.
שנות הגלגולים היו בחינת פרוזדור לימי חייו בארץ. הן שימשו לו כמין
“קאתאריזיס”, מעין מירוק הנפש. כשרונו הגדול, שהופעל לבקורת שנונה ושלילה,
קבל מגמה חדשה וחדל להיות סומא בעין אחת. כל רשימה וכל מאמר קלעו אל מטרה
קטנה או גדולה. אופק חדש נפתח לפניו, אופק של יצירה אישית וקיבוצית.
הנטיה לצער ולבדידות לא פסקה בו, אבל היא נעשתה, אם אפשר לומר כן, חברתית.
החוג גדל, יסוד־השיתוף נתעצם והתכלית נעשתה מוחשית. הספקות לא חדלו למצוץ
את דמו, הן לא יתכן שנשמה כזו של ברנר תשתנה כל כך, אבל נראה, כאילו הם
נעשו גלגל המניע את החיוב ואת האמונה בעתיד. מגעו עם קרקעה של א""י העניק לו
כוחות חדשים. מגע זה צופן בקרבו קסמים גם לאיש כברנר, ואולי דוקא לשכמותו.
והסוקר על פני מעלותיו ומורדותיו של האיש ברנר והסופר ברנר, אי אפשר שלא
יראה את התואם הרב שבתכונות ההפכיות ששלטו בו. “בונד”, ז’ולקיב, פועלי
ציון, “המעורר”, ארץ־ישראל ומות קדושים באגרופים קמוצים ביפו – כל אלה
שלבים הם בסולם אחד, שרגליו מוצבות ארצה וראשו מגיע בשמים, שהם כספיר
לטוהר. בנוסחו שלו אפשר לומר: אשרי מי שמת וקידוש־השם למראשותיו!
ת""ש



"
