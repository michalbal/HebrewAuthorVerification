,Title,Translator,Lang,Author,Text
0,הקדמת ההוצאה למבחר השירים,,,משה בסוק,"
את מבחר השירים שלפנינו התקין משה בסוק לדפוס בשנה האחרונה לחייו.
התקין – ולא השלים מלאכתו. בשולי מחברת העזבון, בה רשם שיריו האחרונים, מצאנו את השורות הבאות, שהן מעין מרשם לספר הזה:
""קובץ מבחר שירים. עם סיום. –
השירים נבחרו מתוך הקבצים ‘בשלבים’, ‘בהידום מרחקים’, ‘מאחורי הזורע’, ‘החוף השקט’, ‘נחושתים והללויות’ ו’יום נאה, חלקו מעונן'.
השירים סדוּרים לפי נושאים ובסדר כרונולוגי. וכך אני נמצא אוחז בשיטה זו וגם את זו מקיים.
רוב השירים באים כנתינתם הראשונה, להוציא חילופי מלים ותיקונים זוּטרים, ומיעוּטם – התירו לעצמם ימים אחרונים לראות עצמם חכמים ונבונים מן הימים הראשונים"" –
נקודה לא הספיקה היד הכותבת לקבוע בסוף הפסוק—
האיש שהביא לדפוס ספרי שיר ופרוזה רבים של חברים – לא זכה לראות אסיף שירתו מקוּבץ בספר.
“בך צוֹפה מרחוק אהבתי”, כתב באחד מן השירים האחרונים. יהיה ספר שירים זה, פרי-שירה של עשרות שנים, מנחה של אהבה וזכרון לחברנו המשורר, שהלך מאתנו בטרם השלים שירו.
בבואנו למסור את הספר לדפוס הקפדנו לשמור על המתכונת אשר קבע לו המשורר. אם הכנסנו פה ושם שינויים קלים, לפי סימני הציון של בעל הספר עשינו זאת ובעצה אחת עם רעייתו שולמית ובנו עידו.
למדורי הספר הוספנו מדור של “שירים מן העזבון” שהועתקו ממחברת העזבון וניתנו בזה כפי שנכתבו, ללא ליטוש אחרון. כן צירפנו לספר את המסה “עיונים אחדים ביצירה העברית”, שנכללה בספר המסות, “נופי ספרות”, שכן יש במסה זו מראיית המשורר ומהרהוריו על דרך ספרותנו.
את הציונים הביו-ביבליוגרפיים רשם ש. אבן-שושן.
הביא לבית הדפוס – זרבבל גלעד.
ההוצאה
"
