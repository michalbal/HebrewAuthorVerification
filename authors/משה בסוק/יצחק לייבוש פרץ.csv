,Title,Translator,Lang,Author,Text
0,יצחק לייבוש פרץ,,,משה בסוק,"
נולד: 1852, זאמושץ, פולין; נפטר: 1916, וארשה



׳שבת תהי׳ – צלילים רמים של שלשלת־הזהב, לעת ניתוק וריתוק
חוּליות, והמשורר עצמו – חוּליה שכל־כולה ריטוט וניגון, צמצום השרשרת
ומיתוחה. שירתו, שראשיתה עברית: ׳העוגב׳, עשירה בסוגי־יצירה רבים:
במעשיות־עם, בסיפורי־חסידים, בדראמה, ובכל שיצר – עיצב את הסגנון
הלירי.
מראשי בוני ספרות יידיש (המשולש: מנדלי–פרץ–שלום־עליכם),
הדמות הראשה באסכולת וארשה. רב ומורה־דרך ומעורר. סולל נתיבה לרומנטיזם
היהודי. פתח פה ל׳בונצ׳ה שוייג׳ היהודי, לעשוקי־חיים־וגורל; נושא צערם
ומחאתם של עמלים ונענים. הביא עמו מהישגי השירה האירופית ותנופתה. לשונו
ומזגו – הבהובים וחיזוזים; משפטו – לא ידע רגיעה, כולו פרפורים
והשתלהבויות; מקצבוֹ נסער. – מן הגילויים המובהקים של יהדות פולין, המבקשת
׳למעלה מזה׳, הממריאה – וצונחת, נלהבת – ונכזבת. באין־המרגוע שבו,
בחיפושיו־תמיד השפיע על כל ספרות יידיש, על האינטליגנציה ועל דור עולה
ביצירה, על אוכלוסי ישראל, שביקשו את השבת שלהם, נצח שבתם – –
"
