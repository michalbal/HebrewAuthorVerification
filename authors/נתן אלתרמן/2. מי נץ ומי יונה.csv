,Title,Translator,Lang,Author,Text
0,2. מי נץ ומי יונה,,,נתן אלתרמן,"
פעמים אנו נוטים לשכוח כי ההבדל בין ניצים ויונים אצלנו אינו שייך למלחמה
גופה, או לדרכי ניהולה כגון שהיונים, למשל, אומרות כי יש להיכנע לאויב,
והניצים תובעים להוסיף ולהילחם על הנפש, או שהיונים, אילו ניתנה להם רשות
היו עושות שלום ואילו הניצים שואפים להילחם עד נצח נצחים. דווקא בענינים
אלה קשה לפעמים להבחין מי נץ ומי יונה. ההבדלים האמיתיים הם בתחומים אחרים,
שבהם, לכאורה, אין מקום לחילוקי-דעות לפי נוצת-הכנף או ציצת-הראש – הם
בענינים כמו מהותה של ארץ-ישראל, אם היא נקראת כך רק עד “הקו הירוק” או גם
מעבר לו, וכגון זכות היהודים להתישבות של שיבת-ציון וכדומה.
אכן, מבחינה זו ועל רקע הנוֹרמות של יוני-זמננו מסתבר כי את סמל הנץ
המובהק, או “נץ הניצים” אפשר לראות לא רק בעזר וייצמן, או בגיסו של עזר. גם
דודו של עזר הוא על רקע זה נץ מצפרנים ועד חרטום, ולא זו בלבד אלא אם ניטול
אפילו דמות אנטי-דורסנית, כאחד העם, למשל, הרי ברור שלפי הסטאנדארטים של
ימינו הוא עוף-טרף ניצי למופת.
אכן, אולי לא תהיה זו גוזמא אם נאמר כך:

לְפִי הַנּוֹרְמוֹת הָרוֹוְחוֹת שֶׁל הַיּוֹנוּת


נִרְאוֹת כּיּוֹם תּוֹלְדוֹת הַצִּיּוֹנוּת


מַמָּשׁ כִּמְאוּרַת פָּרִיצִים


שֶׁל נִצִּים וְשֶׁל אַרְכִי-נִצִּים.

וכיוון שיש טוענים כי בממשלה החדשה הופר האיזון בין הניצים והיונים, אפשר
להוסיף כלהלן:

לְדַעְתָּם שֶׁל כָּל בּוֹדְקֵי-בַּצִּיצִיוֹת


גָּבְרוּ בַּמֶּמְשָׁלָה הַנְּטִיּוֹת הַנִּצִּיּוֹת.


הַאֻמְנָם נִתְרַבּוּ בְּתוֹכָהּ הַנִּצִּים?


אוֹ מָעֲטוּ בָּהּ הַיּוֹנִים?


“לֹא וָלֹא” – כָּךְ אָמְרוּ מְחַשְּׁבֵי הַקִּצִּים –


“אַךְ נוֹסְפוּ בָּהּ כַּמָּה צִיּוֹנִים”.

"
