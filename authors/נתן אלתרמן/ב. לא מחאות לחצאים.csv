,Title,Translator,Lang,Author,Text
0,ב. לא מחאות לחצאים,,,נתן אלתרמן,"
 
1
מסע הגינוי והמחאות נגד הפשעים המשפטיים בעיראק נמשך, לכאורה. מסע זה מתגבר
כל פעם שצפוי חזיון־תליות חדש, ושוכך בין גרדום לגרדום.
דבר זה מעיד על הסתלפות יסודית של פעולת המחאה וכיווּנה.
את גל הגינוי הראשון עורר, כידוע, ענין הפומביוּת הבארבארית של התליות, על
רקע ההשתוללות המריעה של ההמונים, אך מאז ועד היום מוסיפה דעת־הקהל בעולם
להתרכז רק בתופעות החושפות את הפשע ולא את הפשע עצמו.
שכן לא יהא זה פאראדוכס אם נאמר, כי פומביוּת התליות לא היתה עיקרה של אותה
התעללות ביסודי זכויות אנוש. המחזות שהתרחשו בכיכר הגרדומים של בגדד פגעו
אולי ברגשות הצופים בעולם, אך מבחינה מהותית היתה פומביוּת התליות הדבר
האחד אשר פיזר את האפלה הנוראה, המכסה על המתרחש בכלא העיראקי, וכל זמן
שהמחאות סובבות בעיקר על ביצוע פסקי דין המוות, הרי הן דורשות למעשה לסלק
את סימניה של האימה ולא את האימה עצמה.
אָפיינית מבחינה זו היא הדרישה הנשמעת מפי דוברים שונים בעולם להשהוֹת
את ביצוע פסקי־הדין. ההשהיה הזאת פירושה – להשליך את הנידון בחזרה אל
בית־הכלא, אל תוך הזוועה אשר הגרדום הוא אולי הפורקן האחד והאחרון לגביה.
מחאות כאלו מונעות אולי מריטת עצבים של הקהל העולמי, אך אינן מונעות את
הפשע הנורא ואת כל הכרוך בו.
 
2
ועדת זכויות האדם של או""ם אישרה, כידוע, החלטה “המביעה צער על שישראל מפירה
את זכויות האדם בשטחים הערביים הכבושים”.
לנוכח קומדיה אפלה זו אין ישראל צריכה להסתפק בכך שהיא מכריזה על
אי־שיתוף־פעולה עם הוועדה לחקירת מצבה של האוכלוסיה הערבית בשטחים, כל זמן
שלא ייחקר מצב היהודים בארצות ערב.
הימנעות זו אינה מספקת.
ישראל צריכה לדרוש בכל תוקף ובכל ההתמדה יציאת נציגים של מוסדות בינלאומיים
אל ארצות ערב לחקירת מצבם של היהודים שם, לדרוש זאת בפועל ובלי חשך, להפעיל
לשם כך את כל הקשרים וכל האפשרויות, להדגיש כי אין אנו מסתפקים בכך שאנו
דוחים את הוועדה שנתכוונה לבוא לישראל לבדיקת מצב האוכלוסיה הערבית, אלא
אנו דורשים שתי ועדות, אחת שתבוא אלינו ואחת שתצא אל ארצות ערב.
דבר זה צריך להיות רק אחד מן הענינים שעלינו לתת דעתנו עליהם בקשר
לזוועה העיראקית.
עלינו לחשוב על דרכי הרתעה ודרכי ריסון לגביה, לגבי הפשעים הנעשים
בבורות־הכלא שלה, כדרך שאנו חושבים ודאי על דרכי הרתעה מפני התנקשויות
במטוסי “אל על”.
ייתכן כי דבר זה צריך להיות אחד הענינים הראשונים שעליה צריכה לתת דעתה
הממשלה החדשה.
יש לדעת כי כל עוד הפקרות עיראקית זו נמשכת, משלמים היהודים שם בעד כל
פעולת תגמול או הרתעה שאנו עושים כנגד המתנכלים אל ישראל ואולי הם משלמים
גם בעד כל הצהרה תקיפה ונכונה שאנו מצהירים בעניננו.
עלינו לקבוע בכל התוקף והבהירות כי כל עוד מזכיר האו""ם והגורמים
הבינלאומיים האחרים משתדלים רק למנוע או לדחות את התליות אין מחאתם אלא
חיפוי על העיקר.
דעת־הקהל העולמית צריכה לדרוש חקירה במתרחש בין חומות הכלא העיראקי. ישראל
צריכה לעמוד בראש מסע זה של תביעה ומחאה.
עלינו לעשות את ההתעללות ביהודי עיראק וביהודי שאר ארצות ערב חלק לא־נפרד
מחשבונו של “האיזור”, עלינו לראותו ולהראותו כענין שווה במעלה לפעולות
הטרור של “פתח” ולהצהרות־ההשמד של מדינאי ערב נגד ישראל. עלינו להזכיר כי
משקיפי או""ם דרושים בעיראק, למניעת “הידרדרות” באיזור, לא פחות ואולי יותר
משהם דרוּשים ליד הסואֶץ.
"
