,Title,Translator,Lang,Author,Text
0,אלף ותשע מאות,,,ס. יזהר,"
אלף ותשע מאות כלואים היום במחנות הריכוז של ישראל.
כולם שם מסיתים, מתפרעים, עושי־צרות, חשודים, מולשנים, חסרי־מזל, וגם אתה ואני.
כולם שם הם רעים בלי צורך להוכיח שהם רעים – אלא רק לתפוס ולכלוא.
כל־כך קל וזול לתפוס אנשים בלי חובת הוכחה, בלי שמיעת עדויות, בלי שום ביקורת ובלי שום אחריות – רק לתפוס ולכלוא.
איזה גיבורים הם החלשים האלה שתופסים אנשים כה מרובים ומפחדים מחובת ההוכחה, ומתחבאים ממשפט גלוי – ורק לתפוס ולכלוא.
והלא זה לא מכבר נתפסו אנשי בטחון ולא מן הזוטרים – ולעיני
כל שיקרו במצח נחושה (חסינים מעונש) – שיקרו למפקדים, לשופטים, לממשלה ולעם
ישראל. כעת צריך לסמוך עליהם שהכל לפי החוק – ורק לתפוס ולכלוא.
הכלואים יצאו מכלאם עם זרעי שנאת עולם. אבל הלא־כלואים לא
ישלימו עם זריעת ההפקר בתוכנו. בעיניהם יש משהו נכבד יותר ומאריך ימים
יותר: ערך האדם. אבל את זה התופסים־כולאים ושולחיהם – אינם מסוגלים להבין,
אלא רק לתפוס ולכלוא.
כוח גדול וראש קטן, ראש קטן ומלא דם – אינם פחות מקלקלים ממסיתים בשטחים.
ובמבט מרחיק קלקולם עולה. המסיתים מתכוונים לגוף והתופסים־כולאים משחיתים פנימה.
מי שנוטל די חופש לתפוס־לכלוא בסיטונות, אפילו יש לו איזה
סעיף בחוק – דורס את החוק, וחמור מזה, מכה עד עפר את האמון בו, בשיפוטו
וביושרו.
מי שתופס וכולא אלף ותשע מאות אנשים ללא שום הליך משפטי –
מדיניותו כבר הפסידה, זו כמות שמוחקת כל הגיון מלבד הגיון הקלות: לתפוס
ולכלוא.
ממש הקלות הזו היא המוליכה אותנו לטמטום הדעת.

יזהר סמילנסקי, דבר, יא סיון תשמ''ח 27.5.1988: 15
"
