,Title,Translator,Lang,Author,Text
0,אסור לתת להם,,,ס. יזהר,"
השאלה כעת איננה אם מצע המערך הוא הטוב שבמצעים; אם אנשיו
הם הטובים שבאנשים; אם מעשיו הם הטובים שבמעשים – כלל לא זו היא השאלה
כעת.
השאלה כעת היא מה יקרה אם בגין יזכה בכהונה שניה? אז לא
סגולותיו הטובות של המערך ייבחנו – אלא סגולותיו המדאיגות של
הליכוד.
והליכוד, לא יהיה אז אלא חירות. קנאית, חשוכה. חסרת מעצורים, זו שאצה לקבוע עובדות ולחשוב אחר־כך.
את הלא־מוצלח שיש פה ושם בהיערכות המערך – תמיד אפשר יהיה
לתקן; אפשר יהיה להתווכח, להתמקח, להוכיח ולשנות, כללי המשחק הדימוקרטי –
יישמרו. באופיו הבסיסי המערך הוא כזה, גמיש ודימוקרטי.
אבל, אם יעלה הליכוד לכהונה שנייה – מי ישנה אז דבר? מי
יוכל להוכיח משהו, ובאיזה דרכים? הם יהיו פי כמה וכמה יותר נוקשים, יותר
שלטניים, יותר תכליתיים ונחפזים להשיג הכל. הפעם להשיג הכל, ומי יאמר להם
די?
ובמלים אחרות: מה אתה עושה כדי למנוע את ממשלת בגין? אם
אתה לא תעשה – הפקרת את היקר בעיניך; אם אתה לא תעשה – אין מי שיעשה
במקומך.
דחה אפוא כעת הכל. התפנה ולך להילחם שישראל תהיה ראוייה לשמה.



יזהר סמילנסקי, דבר, 23.6.1981 (שבוע לפני הבחירות)
"
