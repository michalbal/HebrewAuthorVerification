,Title,Translator,Lang,Author,Text
0,גילוי מחנות הפליטים,,,ס. יזהר,"
בימים אלה אלפי ישראלים צעירים רואים פתאום את מחנות הפליטים.
פתאום נזדמן להם, בנסיבות קשות ומרות, לראות איך האנשים
חיים. איך חיים ככה כבר עשרות שנים. רואים הדוחק והצפוף, את העזובה
והלכלוך, ואת מי הביוב הזוחלים בסמטאות. רואים את קופסת המגורים שכמה דורות
מצופפים בה יחד. רואים ילדים ערומים ויחפים, רואים זקנים עלובים בשיבה רעה,
רואים פרולטריון בדכדוכו. ורואים את היאוש, את היאוש בדרגה שלאחריה בהכרח –
ההתפוצצות.
כעת ראו הישראלים הצעירים מקרוב איך חיים האנשים הללו
ששירתו אותם כל הזמן. בתחנות הדלק, במסעדות, באתרי הבניין ובניקוי הרחובות.
ראו איך הם חיים כל הזמן, ולאן הם שבים הביתה, ופתאום ראו את השאלה
הפלשתינאית לפניהם, בהוויתה, כפי שהיא.
מעבר למעשי האיבה, מעבר לאבנים ולאלות, מעבר לדיאלוג
ההתכתשות האלימה – פתאום מתגלה עולם, שמעולם לא היה רחוק מבית הישראלי,
ושמעולם כלום לא היה רחוק יותר ממנו: רחוק מן העין רחוק מן הלב רחוק מן
השכל.
אבל, השאלה הדוחקת היום איננה ההיסטוריה של תולדות מחנות
הפליטים. השאלה הדוחקת היום היא איך פותרים אותה: מה עושים כעת? והשאלה
פונה ממש אל כל הישראלים הצעירים שנתגלגלו וראו כעת מה שראו: מה הם מבינים
כעת יותר? מה לעשות מכאן ולהבא?
מפני שלפני שנים לא רבות, היה היות פליט כמעט שם נרדף
להיות יהודי. וכעת היות פליט הוא עניין הפונה אליכם, אתם היהודים הצעירים.
מה אנחנו צריכים לעשות בעניין הפליטים, לאחר שראינו, לאחר שנוכחנו, לאחר
שכבר לא נוכל לומר לא ידענו ולא שמענו.
מעבר לכל מחיצות האיבה והמכות והמעצרים והשנאה – במבט אל הימים הבאים: מה צריך לעשות? מה נכון לעשות? מה צודק לעשות?

בסופו של דבר
והלא בסופו של דבר תשבו עם הפלשתינאים לדבר, הלא הכל הולך
לקראת זה, למרות כל ההתפתלויות להתחמק, לדחות, להרוויח זמן, ליצור עובדות
בשטח, וכל שאר ההתחכמויות – בסופו של דבר הלא תשבו איתם, כי אין שום מנוס
מזה, בסופו של דבר הלא תוכרחו להכיר במה שאפשר היה להבין מתחילה –
ואם כך, למה היה צריך בכל הסבל והכאב, בכל המתים והפצועים,
בכל המכים והמוכים, בכל ההתכתשויות המעצבנות האלה, ולהתבזות לפני כל העולם,
ולשחרר בפנים יצרים אפלים, למה צריך היה לסבך את הנוער באלימות, למה צריך
היה להתבהם עד כדי כך –
איפה היה השכל של אלה שנתנו לדברים להתדרדר ולהסתאב, במקום לתת להם מתחילה לזרום באפיקם הנכון: לשבת יחד ויחד למצוא עצה?
למה היה צריך להוסיף כל־כך הרבה כאב, למה צריך עדיין להוסיף כאב, למה לא מיד, למה לא להתחיל היום?

דבר, טו אדר תשמ''ח 4.3.1988: 13
"
