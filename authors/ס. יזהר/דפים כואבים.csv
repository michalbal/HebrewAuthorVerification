,Title,Translator,Lang,Author,Text
0,דפים כואבים,,,ס. יזהר,"
א. אין כיבושין לחצאים
או שאנחנו כובשים – ואז יש לנהוג ברגל רומסת של כובשים
ובלא רתיעה. או שאנחנו לא־כובשים – ואז יש לנהוג בדרך המוליכה למשא־ומתן,
ובלא רתיעה. אבל אנחנו לא זה ולא זה, ואנחנו גם זה וגם זה. אנחנו משחקים
לא־כובשים כשאנחנו כן־כובשים, ורק לא מעיזים לדרוס, גלוי ובלא מעצורים,
ככובשים, ואנחנו לא־כובשים שלא מעיזים להסיק מסקנות וללכת גלוי לקראת
משא־ומתן.
אנחנו מנסים להיות כן־כובשים שמעמידים פנים כאילו הם לא
כובשים. מנסים להטעות את עצמנו, את הערבים ואת העולם חצי כובשין וחצי
לא־כובשים.
ולא עוד, אלא שמבקשים להיראות בעיני עצמנו ובעיני עולם
ככובשים הגונים: כובשים מאד הומניים, כובשים ליבראליים לא כובשים אלא
רחמנים בני רחמנים.
התוצאה: כובשים רעים, ולא־כובשים רעים. והתוצאה: הרע שבשני העולמות. והתוצאה: היתקעות בחולירע – אי־הכרעה מתמשכת.



ב. טלטול המוח
מה הטוב שיכול לצאת מכל המהומות והתסבוכת הקשה שירדה עלינו כעת?
שאולי תגרום לטלטול המוח שלנו ושלהם.
ברור שקרה דבר ששינה את המציאות ואת הבנתה מתמול־שלשום.
וכל מי שלא ניזקק לבדיקה מחדש של עמדותיו ושל דעותיו הקודמות, לאחר כל מה
שקרה בימים האחרונים בכל נושאי היסוד שבין היהודים לערבים – או שהוא חסר
עמדה או שהוא חסר דעת. ומכל־מקום מוח אטום.
משני צידי העימות הקשה הזה, יהודים כערבים, אי־אפשר שלא קרה כלום לעמדות שהיו מקובלות עליהם עד אתמול.
המכות ומכות הנגד, ההתעוררות והנסיון לבלימת ההתעוררות,
הטלטלה והנסיון להחזרת שיווי המשקל – הן הזדמנות גדולה לראות דברים מחדש.
להכיר מחדש עובדות שונות, ולהסיק מסקנות הכרחיות.
שאלות כגון, עם מי נשב לשיחות ועם מי לא נשב, על מה נדבר
ועל מה לא נדבר, מהו הקו שמעבר לו לא נוותר ומבית לו אפשר להתפשר – על
שאלות כאלה וביוצא באלה – טלטלת מוח: לבדוק מחדש, לחשוב מחדש.
כי תהיינה המסקנות מה שתהיינה, נראה כי מסקנה אחת מוצקה אי־אפשר שתחסר מהן:
שאין ולא יהיה פתרון בלי ויתורים לא קלים. היהודים יצטרכו
לוותר והערבים יצטרכו לוותר, ולא אלה יקבלו את מלוא חלומם ולא אלה. ומה
שיקבלו אלה ואלה הוא: פשרה.
ושעל־כן, בכל מקום של מהומות צריך אולי להשאיר מודעה קטנה
מעין זו: די להכות. יש פתרון לסכסוך. יש תקווה לשלום. הפתרון הוא פשרה.
והפשרה היא השלום.

יזהר סמילנסקי, דבר, כו שבט תשמ""ח 14.2.1989: 7
"
