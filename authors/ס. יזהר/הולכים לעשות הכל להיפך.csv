,Title,Translator,Lang,Author,Text
0,הולכים לעשות הכל להיפך,,,ס. יזהר,"
במקום לעשות הכל שלא תיפול עלינו פתאום המלחמה המתקרבת,
במקום שייפגשו נציגי ישראל עם נציגי פלשתין כדי להפריד עם מעם, ולהשתחרר מן
הסכסוך; במקום למצוא איך לחבר את יהודי העולם עם יהודי ישראל, ולהשתחרר מן
הבידוד; במקום למצוא אין לתת תנופה למהפכה המודרנית עתירת הידע, ולהשתחרר
מן המפולת הכלכלית־חברתית – הולכים לעשות הכל להיפך:
לסגור את הארץ מפני קץ הסכסוך; לסגור את הארץ מפני יהודי
העולם; לסגור את הארץ מפני פיתוח המדע הידע והדעת; לסגור את הארץ מפני
התרבות, האמנות והרוח החפשית – ולקחת את כל הארץ ולעשותה לעדה מופרשת,
מנודה מן העולם, סגורה בין החומות, כדמות העיירה הגלותית, או כדמות החצר
בברוקלין או בנתיבות, – כל הארץ מאה־שערים אחת, כל הארץ מבצר מלחמתי יורק
אש ומוות סביב סביב, ומפריש פנימה דיכוי, צנזורה ויאוש – מדינה כמין בועה
של אוטופיה שפניה־לאחור, או בועה על חזון ימי־הביניים – מין פוחלץ היסטורי,
או דרקון שחור פולט אש…
– אם אנחנו נשב וניתן להם. אם נשב וניילל כאן. אנחנו כאן
כדי לקרוא לאנשים. כדי לגייס למאבק. שלא לתת להם. שלא לוותר על העולם שלנו,
ועל טעם החיים.
וכשינסו אלה להעלות התנחלות – נהיה שם באלפים. וכשינסו
לשחרר פושעים יהודים, נהיה שם באלפים, וכשינסו לנהוג בברוטאליות שילטונית
בנכבשים – נבוא באלפים, וכשיחוקו חוקים בלתי נסבלים נפגין כולנו – אנחנו
מאות אלפים, איננו מסולקים הצידה, ואשפי הקואליציות אינם עושים
בשמנו.
אנחנו כדי לחסום את הטירוף ואת האיוולת. כדי שלא להניח להם לכסות את השמיים באפר ואת הארץ בדם.
הדגלים אינם יורדים. הם רק מתחילים לעלות.



יזהר סמילנסקי, לקראת הבחירות אוקטובר 1988
"
