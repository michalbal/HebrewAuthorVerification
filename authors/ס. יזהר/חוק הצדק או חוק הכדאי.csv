,Title,Translator,Lang,Author,Text
0,חוק הצדק או חוק הכדאי,,,ס. יזהר,"
שנותיו האחרונות של בן־גוריון היו שרויות בצל הפרשה. אמרתי
בצל ואמרתי הפרשה. בצל, מפני שעמד יחיד כמעט ובודד, וכנגד רוב נציגי האומה
וכנגד רוב דעת–הקהל שהובעה בעתונות. ולהיות בודד כנגד כולם, הרי זה אם מפני
שאדם טועה לגמרי ואינו רואה מה שכולם רואים, או מפני שאדם צודק והרבים אינם
רואים מה שהוא מראה להם. במצב זה מוצא המנהיג עצמו מנודה: אתמול היתה מילתו
דבר כל האומה, אתמול שיחרו כולם לפיתחו וקיבלו דבריו כדברי האורים והתומים,
והיום, כשהוא עומד לפניהם במלוא קומתו, במלוא בינתו, במלוא נסיון חייו
ואומר דברו – סוטה הציבור מעליו ומתרחק ממנו, כאילו סרה רוחו מעליו, כאילו
אינו היודע שעד אתמול ידע כביכול בשביל כולם. ואין לך צל כבד יותר לאדם
מהיותו דחוי לחשכה.
מה שבעיניך אור, אמרו לו, בעינינו חושך, ומה שאתה קורא לו
“לא יתכן” לנו הוא יתכן. אין פשרה בין שני צדדים כאלה: אחד מהם טועה ואחד
מהם צודק. מי היה הטועה ומי היה הצודק?
ואמרתי הפרשה. לצעירים שביניכם הרי זה סיפור ישן ומטושטש,
ידוע ובלתי ידוע, שחוד ממשותו נתקהה מזמן, ונשתחק בענינים חדשים יותר. לא
אחזור על הסיפור אלא רק על ליקחו.
שני אנשים רבו מי מהם דובר אמת. מי מהם נתן הוראה צבאית
אחת שביצועה היה הרה שואה, מוות, מאסרים, עינויים ולחינם, ובלא כל הצדקה
מספיקה. מי מן השניים היה האחראי לכשלון לסבל, לבזיון? שני האנשים התנערו
מן האחריות וכל אחד מהם הצביע על השני. אחד מן השניים היה שר הביטחון, השני
היה קצין בכיר בצהל, ראש המודיעין. כיצד אפשר לקבוע מי מהם דיבר אמת, או,
מי הטיל על השני את עול האחריות כדי למלט נפשו?
בנוהג שבעולם בתי־המשפט בנויים לכך. וכל אדם מן הישוב
כשקובל על עוול, על אי־צדק, על פשע – בא ומתלונן לפני ערכאות המשפט. ובית
המשפט רק הוא המוסמך היחיד בציבור לפסוק בין אמת ובין שקר, בענינים שבין
אדם לחברו.
אלא, ששני הצדדים היריבים באותה פרשה, כל אחד מנימוקיו
שלו, נימנעו ולא רצו להישפט בבית־המשפט, ועם זה ביקשו הכרעה על צידקם. כל
הארץ כבר רגשה, וכל המפלגות כבר בחשו בדבר בחגיגה גדולה וביקשו להיבנות מן
המבוכה.
וכאן אנו חוזרים אל בן גוריון.
טענתו היתה כי עשיית צדק בין שניים מופקדת בחברה מתוקנת רק
בידי המשפט, על הליכיו, כלליו, ושיטותיו, וגם במקרה הזה רק חקירה משפטית
תוכל להוציא לאור את האמת, ככל שבני אדם מסוגלים להשיגה.
“כשיש ריב בין שני אנשים – יהיו מי שיהיו, האחד עליון
שבעליונים והשני תחתון שבתחתונים – יש לשניהם אותה זכות להוכיח
צדקתם.”
כנגדו טענו רבים כי במקרה הזה, בגלל חומרתו, בגלל האנשים
המעורבים בו, בגלל התוצאות הפוליטיות האפשריות – הכל כאילו שונה, ומוטב
לסיים את הדיון מחוץ לבתי המשפט, בין אנשי שלומנו, במקום ובסדרים ובנהלים
שיועילו יותר לקבוצות הפוליטיות החזקות. את עמדתם סיכמו בהנמקה שאפשר לנסחה
מעין זה: לא מי צודק חשוב, אלא מה יותר כדאי, והצדק נידחה, משעה שאינו
מועיל ולא כדאי לבררו. ומהו ה“כדאי” ו“המועיל”, או ה“לא כדאי” וה“לא מועיל”
– הכדאי הוא המועיל לקבוצת הכוח שבשלטון.
ממש כנגד זה יצא בן גוריון. ובמלחמתו זו נישאר בודד, קולו הרם אבד, מקומו הרם נישמט מתחתיו, והוא הודח לצל, והוצא מן המערכה.
אלא שלא הושתק. קשה היה להשתיקו. השאלה שוב לא היתה אישית.
היה הייתה שאלה על יסודות החברה בישראל, על יסודות המדינה היהודית, – מה
יהיו יסודות החברה, העם, המדינה: צדק או כדאיות, אמת או תועלת. אם כשלא
כדאי הצדק יושתק, וכשלא מועיל הצדק לא ייעשה, או, שהצדק לעולם לא נימדד
בכדאי ובמועיל, אלא רק בצודק ובנכון.
כל חייו וכל מפעל חייו של בן גוריון מגיעים כאן לא לשפל
אלא לשיא. שרק, אולי, על־כל ההבדלים, הנביאים בשעתם, כיחידים וכציבור, חוק
הצדק או חוק הכדאי.
אם כל האנשים מחויבים בדין אחד, או שיש אנשים שיש להם זכות
דין שונה: מפני שהם שייכים למחוסנים מן הדין, מפני שהם שייכים לאנשים
חשובים, ומפני שהם אנשים חשובים בעצמם, ומפני שהם שייכים לבעלי הכוח
שיכולים בכוחם לעקוף את התביעה לצדק, או מפני שעקיפת הצדק מועילה לקיום
כוחה של קבוצה זו או אחרת בשלטון.
מעטים הבינו אז לנפשו של בן גוריון. מעטים נישארו עימו
במחנהו. מעטים שאף הם הלכו ונתמעטו, עד שהמדינה, העם, החברה, העתונות חדלו
ממנו ועברו לסדר היום.
אלא, שעניין זה משעוברים עליו לסדר היום – קובעים את סדר
התקופה: את סדר האמת אין עוברים. ופריעת הסדר אינה נישכחת ואינה מתהדקת
במרוצת השנים עם כל דומן הזמן. הסדר הנשחת מתכסה, אבל נישאר פתוח. וכואב.
וחולה. וחסר השתקה. ומפיץ חיידקי חולי. ועם שפוסח על עניין זה, רק הולך
ונעשה חולה: המחלה מקננת בו ומחכה לרגע אומלל כדי שתיפרוץ.
סיכום כל שנות חייו ומפעלו של בן גוריון מתגבשים, כאן
בשאלה האחת הזו – האם ניתן או לא ניתן לבנות חברת בני אדם תקינה כש“כדאי
לנו” מכבה את “הצדק מחייב אותנו”? ובין ההכרעה לצד זה ובין ההכרעה לצד זה –
גדל כאן הדור הצעיר בארץ, ויום אחד ייצטרך להתערב, לתת דעתו ולהכריע הכרעה
משלו.
אם יש ממש בביטוי “רוחו של בן גוריון” הרי, דומני, שממשותו
היא מימוש התביעה הזו – שלצדק אין קודם. ושאמת מודחת חותרת תחת מוסדי הארץ,
עד שתתגלה.



יזהר סמילנסקי, טיוטה 1979
"
