,Title,Translator,Lang,Author,Text
0,לא להצטרף,,,ס. יזהר,"
לא להצטרף. לא לדבר על כך. לא ללכת אליהם. לא לדרוך על
ספם. לא להשתלב ביניהם. זה גרוע מכניעה. זו מעילה בזהות. וגרוע מכל: זו
התאבדות.
לקום כנגדם. במלוא הקומה. להיאבק בהם, בדרכם, בתוכניותיהם
ובמעשיהם: דרך מול דרך. ולא להתפתות בתמימות משונה לאשליה שהליכה איתם
תתרום משהו להתיישבות שלא תקרוס תחת חובותיה, למפעלי ההסתדרות שלא ישלחו
עובדיהם לרחוב או שיושג “שינוי שיטת הבחירות” או שאפשר יהיה “למתן אותם
מבפנים”: פתי יאמין.
ולהתגייס כעת ולא להניח להם ליצור “פתרונות” במוח האגרוף
המרושע שלהם, ולא לתת להם להשקיע את שארית המשאבים בהתנחלויות, בדיכוי,
בגירוש ובכיבוש הדורסני – עד פרוץ המלחמה הנוראה.
ולנשום לרווחה ולהינצל מן הבושה שבקבלת “מיהו יהודי”,
“ההמרה”, ו“ההסכמה” – המשליטים עלינו פתאם את ימי־הביניים – ולהצביע בשתי
ידיים נגד ונגד ונגד.
אדרבא, זו הזדמנות לכל השמאל הציוני להתנער מן ההלם ולקום
על רגליו, לתת לכוחות חדשים בתוכו להתגלות, רעננים וששים לקרב, ולהזעיק
למאבק הגדול של לב החיים ועל טעם החיים.
לא להצטרף. למשוך אל ההיפך, לגייס התנגדות אדירה. ושתהיה כאן תקווה לראות אור באופק.

דבר, ט כסלו תשמ''ט 18.11.1988: 13
"
