,Title,Translator,Lang,Author,Text
0,לפרק כעת,,,ס. יזהר,"
נראה שכעת הגיעה השעה לפרק את ממשלת “האחדות הלאומית”. כל
מה שהיה אפשר להשיג באמצעות השותפות הזאת – כבר הושג. יותר טוב מזה אין
בידי הליכוד להציע. ואין לצפות מהם מעתה אלא להכשלה בלבד.
בשלושת הנושאים הגדולים שעל הפרק, במאמצי השלום, בחידוש
הצמיחה הכלכלית ובתיקון עיוותי החברה, וקודם־לכל בפתרון השאלה הפלשתינאית –
הדרכים נפרדות והכוונים מנוגדים.
כולנו מכירים היטב את הצדדים השותפים במממשלה. את מעשיהם
בעבר, את מעשיהם בהווה ואת הרעיונות למעשים לעתיד. כל השנה האחרונה הייתה
הממשלה עסוקה ראשה ורובה בהצלת הארץ מתוצאות כשלון שלטון הליכוד. כמעט
ונשברה אז מפרקתנו ורק האחראים לתוצאות עדיין לא הודו באחריותם
הכבדה.
הקריאה להקמת ממשלת “האחדות הלאומית” באה כדי להציל ממלחמת
לבנון ומן “הכלכלה הנכונה”, אבל גם כדי לתת לליכוד הזדמנות ללמוד ולהשתנות.
להכיר בעובדות ולהסיק מסקנות. הם לא למדו. ואם רק יניחו להם, יחזרו ויעשו
בדיוק מה שהם יודעים לעשות: לקלקל כפי שקלקלו.
כולם מכירים את העומדים בראש. את כולם ואת כל אחד מהם
לחוד. איש מהם לא יפתיע עוד, וחדשים אין להם. אלה שלא הודו בטעותם ושעקבות
מעשיהם ומחדליהם פזורים בגדול על פני הארץ המסכנה הזאת, אלה שהכשלון היה
בכל מה שנגעו בו ידיהם, ואלה יחזרו שוב לשלטון?
אומרים כי ההסכם שנחתם לחילופי ראשי ממשלה מחייב, וכי האות
הכתובה תקיפה מסכנת שובם. במה דברים אמורים? אילו עמדו במבחן ההשתנות שהיו
צריכים להשתנות. כי לא להשתנות ולחזור לשלטון פירושו לקבל רשות לקלקל,
להמשיך בקלקול כפי שהם יודעים לקלקל וכפי שכבר הוכיחו ועד היסוד: אותם
האנשים באותן השיטות לאותם היעדים. הם לא התבגרו.
הנה הם לפנינו. כל אותם המוכרים לנו: קטני רוח, עבי עור
ומדקלמי דקלומים. מה הם יודעים לעשות יותר ואחרת מאשר להוסיף ולהיות קטני
רוח עבי עור ומדקלמי דקלומים, וביתר שאת?
את חסכונות בלימת האינפלציה יפזרו מחר. את מיטב המשאבים
יזרימו אל שטחי הגדה כדי להעצים שם את פצצת הזמן שתתפוצץ ממש בהתקרב סיכויי
השלום להתממש; את מרבית עשייתם ישקיעו בעיצום הכוח לשם הכוח, הכוח כטעם
השלטון, והכוח לבדו כאמצעי הבטחון.
מי שנכשל ואינו מודה בכשלונו, מי שהכשיל ואינו מקבל
אחריות, מי שכשל ומעז לתבוע את שובו לשלטון – לא רק שהוא עצמו לא למד כלום,
אלא מאמין הוא שגם העם לא למד דבר. ושלא דם לבנון ולא באושי “הכלכלה
הנכונה”, ולא פרשנות “קרקעות השטחים”, ולא שממת האין־שלום, ואפילו לא אימת
מלחמה מתקרבת – לא ירתיעו איש מתומכיהם. ושום מכה קשה, ושום מפולת מרסקת,
ושום אסון לאומי לא יניאו אותם מתת אמונם מחדש במחוללי הכשלון – אמון שאינו
תלוי בהוכחות, אמון שלא הגיון ולא מכות ולא מוסר אינם פועלים עליו. ומה כן?
מיתוס הדם־אדמה־ומלכות. והכבוד. כלומר בתי הקברות.
ממשלת “האחדות הלאומית” היתה ממשלת מעבר לתקופה קצרה, לשם
תכלית אחת: להציל מפגעי תקופת שלטון הליכוד. שותפות לשם עצירה. ואילן לשם
הקידום לא תצלח עוד השותפות הזאת. מפני שהכוונים הפוכים.
אך לפני שנה כמעט ומוגרה ישראל בידי הליכוד. נהג שהביא
אסון – שוללים ממנו את רשיונו לנהוג. ומנהיגים שהביאו כשלון – אסור
שיחיזיקו עוד בהגה. ובמקום שילכו לעשות עוד ממשלה, ממש כדוגמת זו שכבר היתה
ונכשלה, מוטב לליכוד שילכו בעיקבות מנהיגם הראשון, שהבין, כנראה, והרכין
ראש, וכבש פניו, ומחריש מאז בבדידות.

יזהר סמילנסקי, דבר, יב אדר א תשמ''ו 21.2.1986: 15
"
