,Title,Translator,Lang,Author,Text
0,מבחיל,,,ס. יזהר,"
שמו יעקב אליאב. הוא ציחק אלינו מן הטלוויזיה ביום שישי
האחרון. הוא היה מאושר: ניזכר לפרטים איך קטל בהצלחה אנשים בקולנוע, בשבתם
בו ובנוסם ממנו. תוכו היה כברו: הוא קטל למען רעיון טוב. עיניו הדלוחות
נצצו: הנה לוחם חירות ישראל. הוא נשאל על ידי מנחה מחייך והתקבל בתשואות
קהל מחייך. גבור שלנו. חברו של שר החוץ. הוא תפארת ישראל. הוא אחד שלמד את
לקח השואה. הוא גיבור ההיסטוריה של התחייה היהודית.
עלילות גבורתו הן מיטב חזון ממשלת ישראל. ראוי להוציא בול לכבודו: עם החיוך, עם הסיפוק.

אך אני לא אובה בשורת גאולה
אם מפי מצורע היא תבוא.

(רחל)

נ. ב. האם אינו גר בקריית־ארבע או בבית־אל?
נ. ב. האם בין יושבי מחנה אנצאר אין צדיקים לעומתו?

יזהר סמילנסקי, דבר (ג תמוז תשמ''ג 14.6.1983): 9
"
