,Title,Translator,Lang,Author,Text
0,צודק יותר הצד שלנו,,,ס. יזהר,"
בלי מרירות, בלי חולשת הדעת ובלי להצטדק – על תנועת העבודה ללכת כעת
לאופוזיציה.
1) להיות אופוזיציה מלאת חיות, ערנית, חריפה ותוקפת – שכל ספסליה מלאים
תמיד, כל הימים וכל הישיבות (ומי שאינו יכול – יוחלף), ולא להניח לה לממשלה
המתנדנדת הזאת לחמוק אל פינות הזירה – אלא באמצע, לאור היום, ולעיני כולם –
להלום בה אמת אחד אמת.
2) להיות מפלגה נוכחת הרבה יותר בעיירות הפיתוח ובשכונות, לחזק כוחם להבחין
בין דמגוגיה ובין אמת – לצמצם את הריחוק הרגשי ולעודד קירבה ואמון (הוועידה
הבאה בבאר־שבע או באשדוד), להבליט את שייכותם הבסיסית לתנועת העבודה בלי
לפגוע בשייכותם העדתית – להציג חברה פלורליסטית המלכדת את השונים בלי לבטל
את ייחודו של השונה.
3) יתרונה הגדול של אופוזיציה שאיננה צריכה לקואליציה – ולא להתפשר על
מהויות ולא לוותר על עקרונות – ולהכין כאופוזיציה לוחמת וישרת דרך את
הבחירות הקרובות – ככל שהממשלה הזאת תחויב לשלם את כל שפע הבטחותיה, ככל
שגם אבני הקירות יידעו כי דמגוגיה אינה משתלמת, וכי להטי רטוריקה משלהבת
מצליחים רק פעם – להיות אופוזיציה התופסת את העם בשכלו, בלבו ובאמונתו –
ובבטחון מקיף והולך כי בין שני הצדדים הצד שלנו צודק יותר ושעל כן גם ינצח.
ובקרוב.

יזהר סמולנסקי
דבר (א תמוז תשמ''א 3.7.1981): 13.
"
