,Title,Translator,Lang,Author,Text
0,קריאה אל הרב יוסף,,,ס. יזהר,"
דבר אל בני ישראל וישמעו

דבריך בטלוויזיה היו כרוח משיבת נפש. סוף־סוף שמענו מפי רב
נכבד, כי טוב שלום משטחים, כי חיי אדם קודמים לעפר הארץ וכי פיקוח הנפש
דוחה אף־שעל.
דבריך היו אמיצים, פותחים פתח־תקווה ומחזירים אמון.
התגלגלו הדברים כפי שהתגלגלו וקולך נדם. והבשורה שבישרת –
נתייתמה. למה? כבוד הרב, האם חזרת מדעותיך? האם השתיקו אותך? האם נשארת
בודד?
והלא כל לוחם לאמת – תחילתו בודד, והלא רק דבקותו באמונתו – מפלסת דרכו, ולמה נשתתקת לעת כזו?
דבר אל העם. אל תהיה חושש. האמת גדולה מתככי המפחידים
אותך. אל תהיה נסוג כעת. אמרת דברים גדולים. אל תשאיר את העולם לחומדי
הבצע, לקנאים החשוכים ולמכבי התקווה.
הרב עובדיה יוסף – דבר אל בני ישראל וישמעו.



דבר, כ ניסן תש''ן 15.4.1990: 11
"
