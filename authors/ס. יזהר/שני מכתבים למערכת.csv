,Title,Translator,Lang,Author,Text
0,שני מכתבים למערכת,,,ס. יזהר,"
מה אמר.
תמהתי למצוא ב“בשולי דברים” ב“דבר” דברי “עדות” כביכול
לדברי בתל־יוסף, מלפני כשלושה חדשים, ואשר אין בהם אלא אי־הבנה ועיקום –
אקוה כי בשוגג – כל תוכן ונוסח. אמרתי אז, כי לדעתי משימת המדינה העיקרית
היום היא בניין העם היהודי שנתאסף בה: ובענין זה סברתי, כי אין לנו כמעט
ממי ללמוד ברחבי העולם, בעוד שלענין פיתוח השממה יש דוגמאות לא מעט הניתנות
ללימוד ולהשתכללות. וציינתי דוגמאות אחדות כאלה. כשם שהבלטתי השגינו
שלנו.
העמדתי עניין “מורים חלוציים” כנושא מרכזי. וקראתי לפעול
בו ולא להנזר משליחות זו ולראותה חיונית ביותר, בתקופת מעשה בנין העם
המתחדש.
וראו איך נהפכו דברי ונישחתוּ והיו למפלצת – לא ברור לי לצורך מה.
ס. יזהר, דבר, 27.12.1959

*
צר לי שעלי לחזור לענין זה.
“עדות” של ש. ת. מגלה פנים שלא כהלכה גם הפעם בתוכן דברי,
בהביאה פרטים אחדים ובהתעלמה מעמודי־התווך במבנה אותה שיחה. הקדמתי אז
ונסיתי לתאר מניין צמחה, לסברתי, הפאסיביות של דור הטכנולוגיה ולהלן נסיתי
לציין, כי בעוד שקודם הקמת המדינה היתה האדמה, רכישתה, כיבושה וישובה עיקר
(וכדוגמה הזכרתי מקומה של הקהק""ל אז) – הרי נוסף עתה תפקיד מיוחד, קשה
וחסר־דוגמה: הקמת העם היהודי שהתלקט ובא: איחודו והפעלתו. התקופה שבה היה
רק נושא עיקרי אחד לחלוציות – כיבוש האדמה ויישובה – נשתנתה בתוקף הנסיבות,
ולפנינו עתה נושא נוסף על הראשון: בניין העם והחברה, ובממדים בלתי־ידועים
מקודם, ואי־אפשר לזה בלא זה. ולא יצלח זה בלא זה. הבאתי דוגמאות מעודדות,
כשם שהצבעתי על קשיים לא מעטים, ובעיקר על הקושי למצוא מחנכים חלוצים,
ורמזתי על הסיכוי לשנות דמות העם – אם יימצאו.
כל השאר, וההטעמות שבדברי ה־“עדות” – אינם, חוששני, אלא
מהרהורי לבו של השומע בשולי אותה שיחה, ומוטב להזהר ב“הבאות” מעין אלה, או
להביאן בשם אומרן בלבד.



יזהר סמילנסקי, דבר, 17.1.1960
"
