,Title,Translator,Lang,Author,Text
0,אל אי החתולים אשר ביון,,,רות צרפתי,"






 
פֶּרֶק א' אֵיךְ נִרְאִים יָוָן וְהָאִיִּים שֶׁלָּהּ כְּשֶׁמַּבִּיטִים עֲלֵיהֶם מִלְמַעְלָה

יֶשְׁנָהּ אֶרֶץ אַחַת בָּעוֹלָם שֶׁאֲנִי מִתְגַּעְגַּעַת אֵלֶיהָ
וְרוֹצָה לִרְאוֹתָהּ תָּמִיד – אֶרֶץ זוֹ הִיא יָוָן. אֶרֶץ יָם
וְשָׁמַיִם, סִירוֹת נָחוֹת בְּתוֹךְ מִפְרְצֵי־יָם כְּחֻלִּים, וּנְחִילֵי
בָּתִּים קְטַנִּים מְסֻיָּדִים לָבָן, הַמְכַסִּים אֶת מוֹרְדוֹת
הֶהָרִים. מִי שֶׁרָאָה אֶת יָוָן פַּעַם אַחַת לֹא יַפְסִיק
לְהִתְגַּעְגֵּעַ אֵלֶיהָ כָּל הַיָּמִים.
בְּעֵינַי נִרְאֵית יָוָן כְּמוֹ אִמָּא גְּדוֹלָה־גְּדוֹלָה, הָרוֹבֶצֶת
עַל שְׂפַת הַיָּם וְרַגְלֶיהָ טוֹבְלוֹת בְּמַיִם. לְפָנֶיהָ, בַּיָּם
הַגָּדוֹל, פְּזוּרִים הַרְבֵּה אִיִּים גְּדוֹלִים וּקְטַנִּים, הֲלֹא הֵם
יְלָדֶיהָ שֶׁיָּצְאוּ לְשַׂחֵק בַּגַּלִּים. יָוָן אוֹהֶבֶת אֶת הָאִיִּים
שֶׁלָּהּ וּמַשְׁגִּיחָה עֲלֵיהֶם כָּל הַזְּמַן. הָאִיִּים דּוֹמִים מְאֹד
זֶה לָזֶה, אַךְ יוֹתֵר מִכֹּל דּוֹמִים הֵם לְאִמָּא יָוָן. גַּם לָהֶם,
כְּמוֹ לְאִמָּם, אוֹתוֹ צֶבַע חוּם שֶׁל אֲדָמָה, אוֹתָם מִפְרָצִים
כְּחֻלִּים, בָּתִּים לְבָנִים וְשָׁמַיִם בְּהִירִים, וּלְכֻלָּם זוֹרַחַת
אוֹתָהּ שֶׁמֶשׁ חַמָּה וּמְאִירָה.
אִמָּא יָוָן שׁוֹלַחַת אֶל הָאִיִּים שֶׁלָּהּ סִירוֹת קְטַנּוֹת
וָאֳנִיּוֹת הַנִּרְאוֹת כְּמוֹ צַעֲצוּעִים פְּזוּרִים עַל־פְּנֵי
הַמַּיִם. תּוֹשָׁבֵי הָאִיִּים אוֹהֲבִים אֶת הַצַּעֲצוּעִים הַלָּלוּ,
כִּי בָּהֶם הֵם יְכוֹלִים לִנְסֹעַ מִמָּקוֹם לְמָקוֹם, וְגַם לְבַקֵּר
אֶת אִמָּא יָוָן.









 
פֶּרֶק ב' מָה עוֹשֶׂה בֶּן־אָדָם כְּשֶׁהוּא רוֹצֶה לִהְיוֹת לְבַד עִם עַצְמוֹ?

יוֹם אֶחָד, כְּשֶׁרָצִיתִי לִהְיוֹת לְבַדִּי, עִם עַצְמִי, הֶחְלַטְתִּי
לִנְסֹעַ אֶל אֶחָד מֵהָאִיִּים הַלָּלוּ. רַק בְּמָקוֹם כָּזֶה, יְחִידָה
עַל אִי בּוֹדֵד, אָמַרְתִּי בְּלִבִּי, אוּכַל לַעֲשׂוֹת כָּל מַה
שֶּׁמִּתְחַשֵּׁק לִי. כְּשֶׁאֶרְצֶה לָלֶכֶת – לֹא יִשְׁאֲלוּ אוֹתִי
“לְאָן?”
כְּשֶׁאֶרְצֶה לָשֶׁבֶת וּלְהַבִּיט אֶל הַיָּם – לֹא יֹאמְרוּ לִי ""חֲבָל
עַל הַזְּמַן''.
אִם אֶרְצֶה לְצַלֵּם אוֹ לְצַיֵּר תְּמוּנָה, אֵשֵׁב לִי וַאֲצַיֵּר,
כְּכָל שֶׁאֶרְצֶה.
וְכָךְ עָלִיתִי עַל סְפִינָה הַמַּפְלִיגָה בְּמֵימֶיהָ שֶׁל יָוָן.
הַיָּם הַגָּדוֹל רָחָב וְצִבְעוֹ כָּחֹל וּלְעִתִּים יָרֹק, וְהַשֶּׁמֶשׁ
מִמְּרוֹם הַשָּׁמַיִם מְנַפֶּצֶת עַל־פְּנֵי הַמַּיִם הַרְבֵּה נְקֻדּוֹת
שֶׁל אוֹר, וּסְפִינָתֵנוּ רוֹכֶבֶת עַל נַחְשׁוֹל שֶׁל קֶצֶף, שָׁטָה
וְחוֹלֶפֶת בִּמְהִירוּת.
בְּדַרְכֵּנוּ אָנוּ חוֹלְפִים עַל־פְּנֵי אִיִּים רַבִּים – גְּדוֹלִים,
קְטַנִּים וּקְטַנְטַנִּים, חֶלְקָם מְיֻשָּׁבִים וְחֶלְקָם צְחִיחִים
וְעֵירֻמִּים. וְהִנֵּה לְפֶתַע, הַרְחֵק עַל קַו הָאֹפֶק הַכָּחֹל נִרְאֶה
הָאִי שֶׁלָּנוּ, שֶׁרֹאשׁוֹ צָף מֵעַל לַיָּם, חָגוּר חֲגוֹרָה נָאָה שֶׁל
גַּלֵּי־כֶּסֶף.
בָּתֵּי הָאִי הַקְּטַנִּים וְהַלְּבָנִים מִצְטוֹפְפִים עַל מוֹרְדוֹתָיו
וּמַבִּיטִים אֶל הַיָּם בְּעֵינַיִם – חַלּוֹנוֹת, שֶׁמִּסְגְּרוֹתֵיהֶם
אֲדֻמּוֹת, כְּחֻלּוֹת וִירֻקּוֹת.








 
פֶּרֶק ג' סִירוֹת נָחוֹת בְּחֵיק מִפְרָץ

סְפִינָתֵנוּ קְרֵבָה אֶל הָאִי וְנִבְלַעַת בְּחֵיק הַמִּפְרָץ,
שֶׁמֵּימָיו שְׁקֵטִים וְנוֹצְצִים כְּמוֹ מַרְאָה גְּדוֹלָה וּכְחֻלָּה.
הִיא שָׁטָה חֲלַקְלַקּוֹת וּקְרֵבָה אַט־אַט אֶל הָרָצִיף
כְּשֶׁמְּנוֹעֶיהָ דּוֹמְמִים. הַמִּפְרָץ מַרְגִּיעַ בְּתוֹכוֹ עַשְׂרוֹת
סִירוֹת וְדוּגִיּוֹת הַקְּשׁוּרוֹת בְּחַרְטוֹמֵיהֶן אֶל עַמּוּדִים שֶׁבָּרָצִיף.
הֵן מְנַמְנְמוֹת בְּאֶפֶס ־מַעֲשֶׂה, נָעוֹת כְּשִׁכּוֹרוֹת, מִתְחַבְּטוֹת
בִּשְׁנָתָן זוֹ בָּזוֹ, וּכְמוֹ נְעוֹרוֹת וְחוֹזְרוֹת לִתְנוּמָתָן.
חֲבָטָה עַזָּה מְעוֹרֶרֶת לְפֶתַע גַּם אוֹתִי, הִנֵּה הִגַּעְנוּ אֶל
הַחוֹף. וּכְהֶרֶף־עַיִן נִקְשֶׁרֶת סְפִינָתֵנוּ אֶל הָרָצִיף. וּבֵין
הָרָצִיף לַסְּפִינָה נִמְתָּח גִּשְׁרוֹן שֶׁל עֵץ שֶׁעָלָיו אֲנַחְנוּ
יוֹרְדִים אֶל הָאִי שֶׁלָּנוּ.








 
פֶּרֶק ד' מִי רָאָה מִיָּמָיו אִי שֶׁל חֲתוּלִים?

וַאֲנִי לֹא מַאֲמִינָה לְמַרְאֵה עֵינַי, כָּל הַטַּיֶּלֶת הוֹמָה מֵרֹב
חֲתוּלִים. מִיָּמַי לֹא רָאִיתִי כָּל־כָּךְ הַרְבֵּה חֲתוּלִים.
מִשְׁפָּחוֹת־מִשְׁפָּחוֹת הֵם רוֹבְצִים עַל הַטַּיֶּלֶת וּלְאֹרֶךְ
הָרָצִיף, חֲתוּלִים אֲפֹרִים, לְבָנִים, שְׁחוֹרִים מְפֻסְפָּסִים
וּמְנֻמָּרִים.
הַמְבֻגָּרִים מְחַמְּמִים פַּרְוָתָם הָרַכָּה בַּשֶּׁמֶשׁ, עוֹצְמִים אֶת
עֵינֵיהֶם בְּשַׁלְוָה וּבְחֹסֶר דְּאָגָה, בְּעוֹד הַצְּעִירִים טְרוּדִים
בְּמִשְׂחֲקֵי מַחֲבוֹאִים וּבְתוֹפֶסֶת, רוֹדְפִים אַחַר זַנְבוֹת
חַבְרֵיהֶם בֵּין רַגְלֵי הַשֻּׁלְחָנוֹת וְכִסְאוֹת בָּתֵּי־הַקָּפֶה.
גּוּרֵי חֲתוּלִים פְּעוּטִים מִתְפַּנְּקִים בְּחֵיק אִמּוֹתֵיהֶם,
יוֹנְקִים מִפִּטְמוֹתֵיהֶן, אוֹ מוֹצְצִים וּמְלַקְּקִים אֶת
כַּפּוֹתֵיהֶם הַקְּטָנּוֹת.
חֲתוּלִים אֲחָדִים יוֹשְׁבִים דּוֹמְמִים עַל אַבְנֵי הַמַּרְצֶפֶת, כָּל
חָתוּל בְּמִשְׁבֶּצֶת שֶׁלּוֹ כְּמוֹ עַל לוּחַ שַׁחְמַט. רַבִּים מֵהֶם
יוֹשְׁבִים עַל הַשֻּׁלְחָנוֹת, בֵּין קוּמְקוּמִים וְסִפְלֵי חַרְסִינָה,
אוֹ מִתְרַוְּחִים בְּנַחַת בְּכִסְאוֹת־הַקַּשׁ כְּאוֹרְחִים נִכְבָּדִים.








 
פֶּרֶק ה' מַה קּוֹרֶה לְבֶן־אָדָם הָרוֹצֶה לִהְיוֹת לְבַד וְמוֹצֵא עַצְמוֹ בּוֹדֵד בֵּין חֲתוּלִים? אוֹ: מִשְׁתֶּה שֶׁל חֲתוּלִים

כְּשֶׁהַחֲתוּלִים רָאוּ אֶת הַסְּפִינָה קָפְצוּ כְּאִישׁ אֶחָד
מִמְּקוֹמוֹתֵיהֶם וְרָצוּ לְקַדֵּם אֶת פְּנֵי הַנּוֹסְעִים. הַיּוֹרְדִים
מִן הַסְּפִינָה הָיוּ מֻפְתָּעִים מְאֹד וְשָׂמְחוּ עַל
קַבָּלַת־הַפָּנִים שֶׁעָשׂוּ לָהֶם הַחֲתוּלִים. וְהֵם הֵחֵלּוּ לְצַיֵּץ
לְעֻמָּתָם בְּכָל מִינֵי קוֹלוֹת מְשֻׁנִּים וְגַם לִקְרֹא לָהֶם
בִּשְׁמוֹת חִבָּה.
הַחֲתוּלִים הִשְׁמִיעוּ קוֹלוֹת נְהִימָה שֶׁל נַחַת־רוּחַ וְהִתְחַכְּכוּ
בְּרַגְלֵי הָאֲנָשִׁים, דִּגְדְּגוּ אוֹתָם בְּזַנְבוֹתֵיהֶם
הַשְּׂעִירִים וְעָנוּ לְעֻמָּתָם בְּקוֹלוֹת מְיָהוּ־מְיָהוּ
בַּכְיָנִיִּים, וְכָל הַכִּכָּר הִתְמַלְּאָה קוֹלוֹת שִׂמְחָה וִילָלָה.
בְּקֹשִׁי רַב פִּלַּסְתִּי דֶּרֶךְ אֶל הַמִּסְעָדָה שֶׁמִּמּוּל
כְּשֶׁתַּהֲלוּכָה גְּדוֹלָה שֶׁל חֲתוּלִים מְלַוָּה אוֹתִי אֶל
הַשֻּׁלְחָן. אַךְ הִנִּיחַ הַמֶּלְצַר אֶת מְנַת הַדָּגִים
שֶׁהִזְמַנְתִּי עַל הַשֻּׁלְחָן, קָפְצוּ הַחֲתוּלִים וְנָחֲתוּ עַל
בִּרְכַּי וַאֲחָדִים אַף עָלוּ עַל הַשֻּׁלְחָן וְהִתְיַשְּׁבוּ סָבִיב
לַצַּלַּחַת. וּבְלִי לְחַכּוֹת לְהַזְמָנָה שָׁלְחוּ יְדֵיהֶם לַחְטֹף
מִכָּל הַבָּא לַיָּד.
כְּשֶׁרָאִיתִי לְפָנַי אֶת כָּל הַחֲתוּלִים, חִיַּכְתִּי לְעַצְמִי
בְּזָכְרִי כִּי בָּאתִי הֵנָּה כְּדֵי לִהְיוֹת לְבַדִּי עַל אִי בּוֹדֵד.
וְהִנֵּה אֲנִי נִמְצֵאת בּוֹדֵדָה בֵּין הֲמוֹנֵי חֲתוּלִים.
כְּשֶׁגָּמַרְנוּ לֶאֱכֹל יָרְדוּ כָּל הַחֲתוּלִים מִן הַשֻּׁלְחָן
וְחָזְרוּ אִישׁ־אִישׁ לִמְקוֹמוֹ, וַאֲנִי יָדַעְתִּי כִּי מְחַכִּים לִי
יָמִים טוֹבִים בַּמָּקוֹם הַזֶּה.








 
פֶּרֶק ו' סוֹף־סוֹף לְבַד

קַמְתִּי גַּם אֲנִי מִמְּקוֹמִי, נוֹשֵׂאת אֶת מִזְוַדְתִּי הָאַחַת
בְּיָדִי, כָּל יְדִידַי הַחֲתוּלִים נָטְשׁוּ אוֹתִי, הִפְנוּ לִי אֶת
גַּבָּם וַאֲפִלּוּ לֹא לִוּוּ אוֹתִי בְּמַבָּט כְּשֶׁעָזַבְתִּי אֶת
הַמָּקוֹם. שׁוּב נִשְׁאַרְתִּי לְבַדִּי. עָלִיתִי בְּמַדְרֵגוֹת
הַסִּמְטָאוֹת שֶׁעוֹלוֹת לְרֹאשׁ הָהָר. שָׁאַלְתִּי עוֹבְרִים־וְשָׁבִים
הֵיכָן אֶפְשָׁר לִמְצֹא מְקוֹם לִינָה. יְוָנִית אֵינֶנִּי יוֹדַעַת, אַךְ
כְּשֶׁיֵּשׁ רָצוֹן טוֹב אֵין כְּלָל צֹרֶךְ בְּשָׂפָה. נָשִׁים
בִּבְגָדִים שְׁחוֹרִים, שֶׁהָיוּ יוֹשְׁבוֹת וְסוֹרְגוֹת לְפִתְחֵי
הַבָּתִּים, הִנְחוּ אוֹתִי בְּשִׂמְחָה לִכְתֹבֶת שֶׁל בֵּית־מָלוֹן.
מִסָּבִיב הַכֹּל נָקִי וּבוֹהֵק מִלָּבָן. הַלָּבָן נִגָּר מִן הַקִּירוֹת
וְזוֹחֵל בֵּין אַבְנֵי הַמַּרְצָפוֹת הָאֲפֹרוֹת וְהַוְּרֻדּוֹת. סֻכּוֹת
שֶׁל גֶּפֶן מְצִלּוֹת עַל פִּתְחֵי הַבָּתִּים וְעוֹטְרוֹת כְּזֵרִים
סָבִיב אֶת הַחַלּוֹנוֹת.
סוֹף־סוֹף הִגַּעְתִּי אֶל הַכְּתֹבֶת שֶׁבְּיָדִי. חַדְרִי לָבָן, מִטָּה
פְּשׁוּטָה, שֻׁלְחָן בּוֹדֵד וְכִסֵּא צְבוּעִים כָּחֹל, שְׁנֵי
חַלּוֹנוֹת לַחֶדֶר שֶׁלִּי, דַּרְכָּם אֲנִי רוֹאָה אֶת צֶלַע הָהָר
שֶׁמִּמּוּל וְאֶת הַבָּתִּים הַלְּבָנִים הַמַּבִּיטִים אֵלַי
בִּתְרִיסֵיהֶם הַכְּחֻלִּים וְהַצְּהֻבִּים.








 
פֶּרֶק ז' לְאָן מוֹבִילוֹת הַסִּמְטָאוֹת?

בֹּקֶר־בֹּקֶר אֲנִי עוֹשָׂה דַּרְכִּי בְּסִמְטָאוֹת הַכְּפָר, הוֹלֶכֶת
לְאָן שֶׁרַגְלַי מוֹלִיכוֹת אוֹתִי כְּשֶׁלִּבִּי בָּטוּחַ שֶׁאָכֵן
יוֹלִיכוּ אוֹתִי בִּדְרָכִים טוֹבוֹת.
פַּעַם אֲנִי עוֹלָה בַּמַּדְרֵגוֹת וּפַעַם אֲנִי יוֹרֶדֶת בָּהֶן, פַּעַם
פּוֹנָה שְׂמֹאלָה וּפַעַם יָמִינָה, סִמְטָאוֹת הַכְּפָר צָרוֹת
וּמְפֻתָּלוֹת וְאֵין לָדַעַת הֵיכָן הֵן נִגְמָרוֹת. הָעֵינַיִם שֶׁלִּי
מִתְמַלְּאוֹת בְּאוֹר גָּדוֹל שֶׁבּוֹקֵעַ מִקִּירוֹת הַבָּתִּים
וּמֵאַבְנֵי הַמַּרְצֶפֶת. הַכֹּל מִסָּבִיב מַבְהִיק בְּלָבָן, וְרַק
הַחַלּוֹנוֹת וְהַדְּלָתוֹת מְחַיְּכִים אֵלַי בִּשְׁלַל צְבָעִים
עַלִּיזִים וּמַדְרֵגוֹת קְטַנּוֹת וְצִבְעוֹנִיּוֹת כְּמוֹ מַזְמִינוֹת
אוֹתִי לְהִכָּנֵס אֶל פְּנִים הַבָּתִּים.
הֵצַצְתִּי בִּגְנֵבָה מִבַּעַד לַחַלּוֹנוֹת הַפְּתוּחִים, שֶׁבְּכָל
אֶחָד מֵהֶם רָבַץ חָתוּל וְנִמְנֵם בְּשַׁלְוָה. מִדֵּי פַּעַם הָיִיתִי
נֶעְצֶרֶת וּמְצַיֶּרֶת אֶת הַמַּרְאוֹת. הֵצַצְתִּי גַּם אֶל תּוֹךְ
הַחֲצֵרוֹת הַחֲמוּדוֹת. הָיוּ בָּהֶן עֲצִיצִים יְפֵי מַרְאֶה שֶׁל
בֶּגוֹנְיָה וְגֶרַנְיוּם פָּרְחוּ בְּתוֹכָם. צִיַּרְתִּי וְגַם
צִלַּמְתִּי אֶת הַבָּתִּים וְאֶת הַחֲתוּלִים הַמְנַמְנְמִים לְפִתְחָם.
נָשִׁים יָצְאוּ לְפַטְפֵּט בֵּינֵיהֶן וּבֵרְכוּ אוֹתִי לְשָׁלוֹם
וְאָמְרוּ לִי “קָלִימָרָה, קָלִימָרָה”, שֶׁפֵּרוּשׁוֹ בִּיוָנִית ""בֹּקר
טוֹב''. נִרְאֶה שֶׁהֵן מְרֻצּוֹת מִכָּךְ שֶׁהָאִי שֶׁלָּהֶן מוֹצֵא חֵן
גַּם בְּעֵינֵי צַיָּרִים. גַּם הַכֶּלֶב הַחוּם, שֶׁיָּשַׁב עַד עַכְשָׁו
עַל מִפְתַּן בֵּיתוֹ, שָׂמַח לִקְרָאתִי, בָּא וְהִתְיַשֵּׁב עַל־יָדִי
כְּשֶׁהוּא מַנִּיחַ אֶת סַנְטֵרוֹ עַל כְּתֵפִי. הִבִּיט בִּי הַכֶּלֶב
בְּעֵינַיִם בְּצֶבַע דְּבַשׁ בְּעוֹד אֲנִי מְצַיֶּרֶת אֶת שַׁעַר
הַבַּיִת הַיָּפֶה בּוֹ הוּא גָּר.
הִתְהַלַּכְתִּי כֹּה וָכֹה בַּסִּמְטָאוֹת, טִפַּסְתִּי בַּמַּדְרֵגוֹת,
הַכֹּל זָרַח בְּלָבָן, וְרַק הַמַּדְרֵגוֹת הָיוּ מַחֲלִיפוֹת צִבְעֵיהֶן
מֵחוּם לְיָרֹק וּמֵאָדֹם לְשָׁחוֹר. עַד שֶׁהִגַּעְתִּי לְסוֹף
הַסִּמְטָאוֹת שֶׁבְּרֹאשׁ הַגִּבְעָה.








 
פֶּרֶק ח' אֲגַם קָטָן שֶׁלִּי אוֹ פְּגִישָׁה עִם חֲתוּל הַסֶּלַע

שָׁם כְּבָר לֹא הָיוּ בָּתִּים – רַק סְלָעִים, אֲבָנִים וְשִׂיחִים
קוֹצָנִיִּים. מִכָּאן יָכֹלְתִּי לִרְאוֹת אֶת הַיָּם הַגָּדוֹל
שֶׁמֵּעֶבְרוֹ הַשֵּׁנִי שֶׁל הָאִי, וְגַם אֶת הָאִיִּים שֶׁבָּאֹפֶק,
שֶׁנִּרְאוּ מִכָּאן שְׁקוּפִים, תְּכֻלִּים וּרְחוֹקִים.
בְּתוֹךְ סַלְעֵי הָהָר נִקְווּ מֵי גְּשָׁמִים, צִלְלֵי הַשִּׂיחִים
הַקּוֹצָנִיִּים נָבְטוּ בְּתוֹךְ הַשְּׁלוּלִיּוֹת וְנִרְאוּ כְּמוֹ
עֵצִים עֲבֻתִּים. וַאֲנִי קִפַּלְתִּי סִירָה קְטַנָּה מִנְּיָר
וְהֵשַׁטְתִּי אוֹתָהּ בַּמַּיִם. הָרוּחַ הֵנִיעָה אֶת הַסִּירָה עַד
הַגִּיעָהּ לַמִּפְרָץ שֶׁבִּקְצֵה הָאֲגַם הַקָּטָן. שָׁם נֶעֶצְרָה
הַסִּירָה. לְרֶגַע הֶאֱמַנְתִּי כִּי הַשְּׁלוּלִית הִיא אֲגַם
רְחַב־יָדַיִם, וְהַסִּירָה סִירָה שֶׁל מַמָּשׁ. מִסָּבִיב יָשְׁבוּ
חֲתוּלִים יְפֵי פַּרְוָה שֶׁנִּמְנְמוּ בְּחֹם הַשֶּׁמֶשׁ. הָיוּ אֵלֶּה
חֲתוּלֵי הַסְּלָעִים אוֹהֲבֵי הַבְּדִידוּת שֶׁנֶּהֱנוּ לְהַבִּיט
מִמְּרוֹם הַסְּלָעִים אֶל הַיָּם שֶׁלְּמַטָּה. הִתְבּוֹנַנְתִּי
בַּסְּלָעִים וְרָאִיתִי עַל־פְּנֵיהֶם כְּעֵין תַּבְלִיטִים וְצִיּוּרִים
שֶׁדָּמוּ מְאֹד לְצוּרוֹת הַבָּתִּים שֶׁבַּכְּפָר. שֶׁמָּא גַּם
הַחֲתוּלִים רָאוּ אֶת מַה שֶּׁרָאִיתִי אֲנִי. מִי יוֹדֵעַ?








 
פֶּרֶק ט' מָה אוֹמְרוֹת הַסִּמְטָאוֹת?

יוֹם־יוֹם הָיִיתִי מְטַיֶּלֶת בָּאִי וְלוֹמֶדֶת לְהַכִּיר אוֹתוֹ עַל
כָּל צְדָדָיו. אֲנִי מַכִּירָה כְּבָר אֶת סִמְטָאוֹת הַכְּפָר
וּפוֹגֶשֶׁת בְּשִׂמְחָה אֶת הַדְּלָתוֹת וְהַחַלּוֹנוֹת וְאֶת יְדִידַי
מִשֶּׁכְּבָר וּמְבָרֶכֶת אוֹתָם לְשָׁלוֹם. סִמְטָאוֹת הַכְּפָר צָרוֹת
וּכְשֶׁאֲנִי פּוֹרֶשֶׂת יָדַי לִצְדָדִים אֲנִי נוֹגַעַת בְּקַלּוּת
בְּחוֹמוֹת הַבָּתִּים. מִפַּעַם לְפַעַם עוֹלוֹת שַׁיָּרוֹת שֶׁל
פְּרָדוֹת בְּמַעֲלֵה הַסִּמְטָאוֹת, עַל גַּבָּן מַשָּׂאוֹת אוֹ
תַּיָּרִים הַמִּתְעַצְּלִים לַעֲלוֹת בַּמַּדְרֵגוֹת הַתְּלוּלוֹת שֶׁל
הָהָר. וַאֲנִי מִתְכַּוֶּצֶת וּדְבֵקָה לַקִּיר, כְּדֵי לְהוֹתִיר לָהֶם
מְקוֹם מַעֲבָר.
תָּמִיד מִתְגַּלִּים לְפָנַי מְקוֹמוֹת חֲדָשִׁים וּבָתִּים נִפְלָאִים
שֶׁעוֹד לֹא רָאִיתִי וְעוֹד לֹא צִיַּרְתִּי. כְּנֵסִיּוֹת קְטַנּוֹת
וּתְמִימוֹת כְּמוֹ צַעֲצוּעֵי יְלָדִים מַלְבִּינוֹת בַּכִּכָּרוֹת
הַקְּטַנּוֹת, וְנֵרוֹת אֲרֻכִּים דּוֹלְקִים תָּמִיד בְּתוֹכָן.
טַחֲנַת־רוּחַ בּוֹדֶדֶת נִצֶּבֶת עַל הַצּוּק שֶׁבַּמִּדְרוֹן
הַמִּזְרָחִי, נוֹשֵׂאת תְּפִלָּה לָרוּחַ שֶׁתָּבוֹא וְתָנִיעַ אֶת
כְּנָפֶיהָ.
לָמַדְתִּי לְהַכִּיר גַּם אֶת הָאֲנָשִׁים הַטּוֹבִים וְהַפְּשׁוּטִים
תּוֹשָׁבֵי הָאִי, שֶׁרֻבָּם הַגָּדוֹל עוֹסֵק בְּשַׁיִט אוֹ בְּדַיִג, אֶת
נְשׁוֹתֵיהֶם נְעִימוֹת־הַסֵּבֶר שֶׁלְּבוּשָׁן שָׁחוֹר, וְהֵן עוֹשׂוֹת
בִּשְׁעוֹת הַפְּנַאי בְּכָל מִינֵי מַלְאֲכוֹת־יָד, רוֹקְמוֹת, אוֹרְגוֹת,
אוֹ סוֹרְגוֹת. הֵן תָּמִיד מְקַדְּמוֹת אֶת פָּנַי בִּבְרָכָה חַמָּה
וּמְלַוּוֹת אוֹתִי בְּעֵינַיִם טוֹבוֹת כְּשֶׁאֲנִי מְצַיֶּרֶת אֶת
בָּתֵּיהֶן הַנָּאִים שֶׁעֲלֵיהֶם גַּאֲוָתָן.








 
פֶּרֶק י' מִי הֵם חֲתוּלֵי הָאִי?

בְּכָל הַיָּמִים הַיָּפִים שֶׁטִּיַּלְתִּי בָּאִי לָמַדְתִּי לְהַכִּיר
גַּם אֶת הַמִּינִים הַשּׁוֹנִים שֶׁל הַחֲתוּלִים – אֶת חֲתוּלֵי
הַמִּסְעָדוֹת וּבָתֵּי־הַקָּפֶה הַחֲצוּפִים וְהָעַלִּיזִים, הָרוֹבְצִים
כָּל הַיּוֹם עַל הַשֻּׁלְחָנוֹת וְעוֹרְכִים קַבָּלַת־פָּנִים לְכָל
סְפִינָה שֶׁפָּקְדָה אֶת הָאִי; אֶת חֲתוּלֵי הַבַּיִת הַשְּׁלֵוִים
וְהַנִּנּוֹחִים, שֶׁנָּחִים לְפִתְחֵי בָּתֵּיהֶם אוֹ מְנַמְנְמִים עַל
אֶדֶן הַחַלּוֹן; אֶת הַחֲתוּלִים הָרְעֵבִים, הַמְמַלְאִים אֶת כִּכַּר
הַשּׁוּק וּמִתְגּוֹדְדִים סְבִיב חֲנוּת הַדָּגִים, עַד כִּי לֹא נוֹתָר
מָקוֹם לָאֲנָשִׁים. הִכַּרְתִּי גַּם אֶת חֲתוּלֵי הָאַשְׁפַּתּוֹת
שֶׁבִּקְצֵה הַכְּפָר, הַמִּתְגּוֹרְרִים עַל תִּלֵּי אַשְׁפָּה וּבֵין
סָלִּים וְעֶגְלוֹת־יְלָדִים מֻשְׁלָכוֹת, וְגַם אֶת חֲתוּלֵי הַסְּלָעִים
הַמִּתְבּוֹדְדִים עַל צוּקֵי הָהָר וְשׁוֹלְחִים מַבָּטִים יְרַקְרַקִּים
אֶל הַמִּפְרָץ שֶׁלְּמַטָּה.
הִכַּרְתִּי אֲפִלּוּ אֶת יוֹרְדֵי־הַיָּם שֶׁבֵּינֵיהֶם, אֵלֶּה שֶׁהָיוּ
יוֹרְדִים בִּסְפִינוֹת הָעוֹגְנוֹת בַּמִּפְרָץ, יוֹשְׁבִים בְּחַרְטוֹם
הַסְּפִינָה, נֶהֱנִים מִתְּנוּדוֹת הַגַּלִּים וְנוֹשְׂאִים עֵינַיִם
כָּלוֹת אֶל הַיָּם שֶׁאֵין לוֹ סוֹף.








 
פֶּרֶק י""א חֲזָרָה הַבַּיְתָה אוֹ פְּגִישָׁה אַחֲרוֹנָה עִם חֲתוּלִים

לְאַחַר יָמִים מִסְפָּר אָרַזְתִּי אֶת מִזְוַדְתִּי וְיָרַדְתִּי אֶל
מַעֲגַן הַסִּירוֹת. יָשַׁבְתִּי בְּבֵית־קָפֶה לְיַד שֻׁלְחָן קָטָן
וְלָגַמְתִּי מִכּוֹס קָפֶה רֵיחָנִי וְטוֹב. צִיַּרְתִּי בַּפַּעַם
הָאַחֲרוֹנָה אֶת הַחֲתוּלִים הָרַבִּים שֶׁהָיוּ מִתְחַמְּמִים בַּכִּכָּר
בַּשֶּׁמֶשׁ הַטּוֹבָה.
כָּל הָאֲנָשִׁים הִבִּיטוּ אֶל הַיָּם כְּדֵי לְגַלּוֹת בָּאֹפֶק אֶת
הָאֳנִיָּה שֶׁעֲתִידָה לְהַגִּיעַ. גַּם הַחֲתוּלִים שֶׁיָּשְׁבוּ
סְבִיבִי הִבִּיטוּ אֶל הָאֹפֶק הַכָּחֹל. וְהִנֵּה כְּשֶׁאַךְ הוֹפִיעָה
הָאֳנִיָּה וְעָלְתָה מִן הָאֹפֶק, רָאִינוּ אוֹתָהּ רוֹכֶבֶת עַל גַּל
שֶׁל קֶצֶף לָבָן וְשׁוֹעֶטֶת בִּמְהִירוּת לִקְרָאתֵנוּ. חִישׁ קָפְצוּ
וְיָרְדוּ הַחֲתוּלִים מִן הַכִּסְאוֹת וְהַשֻּׁלְחָנוֹת וְהִצְטוֹפְפוּ
סָבִיב לַמָּקוֹם בּוֹ עָמְדָה לַעֲגֹן הַסְּפִינָה. גַּם הָאֲנָשִׁים
שֶׁיָּשְׁבוּ עַל שְׁרַפְרַפִּים מוּל הַיָּם שָׂמְחוּ לָאֳנִיָּה
הַקְּרֵבָה וְקָרְאוּ לְעֻמָּתָהּ בְּשִׂמְחָה “יַאזוּ יַאזוּ”, כְּלוֹמַר,
“בָּרוּךְ הַבָּא”, וְאָז צָחַקְתִּי לְעַצְמִי כְּשֶׁתֵּאַרְתִּי
בְּדִמְיוֹנִי אֵיךְ בְּעוֹד רְגָעִים מִסְפָּר יֵרְדוּ מִן הַסְּפִינָה
תַּיָּרִים חֲדָשִׁים שֶׁיַּחְשְׁבוּ בְּדִיּוּק כָּמוֹנִי, שֶׁאוּלַי
נִקְלְעוּ בְּטָעוּת לְמַמְלָכָה שֶׁל חֲתוּלִים. חִכִּיתִי
בְּכִלְיוֹן־נֶפֶשׁ לִקְרִיאוֹת הַשִּׂמְחָה וְהַהִתְפָּעֲלוּת שֶׁל
הַתַּיָּרִים וּלְיִלְלוֹת הַמְּיָהוּ־מְיָהוּ שֶׁל הַחֲתוּלִים
הַמְקַבְּלִים אֶת פְּנֵי הַנּוֹסְעִים. וְאָכֵן כְּשֶׁיָּרְדוּ
הַתַּיָּרִים הָעַלִּיזִים מִן הָאֳנִיָּה הֵם נִבְלְעוּ מִיָּד בְּתוֹךְ
עֲדַת חֲתוּלִים מְיַלְּלִים, וַאֲנִי עָלִיתִי לְבַדִּי אֶל הָאֳנִיָּה
וּמִתּוֹכָהּ שָׁלַחְתִּי בִּרְכַּת שָׁלוֹם וּלְהִתְרָאוֹת לָאִי הֲכִי
נֶחְמָד בָּעוֹלָם, לָאִי שֶׁבּוֹ חַיִּים חֲתוּלִים וַאֲנָשִׁים
בְּשָׁלוֹם וּבִשְׁכֵנוּת טוֹבָה כְּשָׁוִים בֵּין שָׁוִים כָּל הַיָּמִים.







"
