,Title,Translator,Lang,Author,Text
0,מבוא לספר גן בעדן מקדם,,,רחל אליאור,"
'בהיותי שותף לאמונתו של מקס ובר
כי האדם הוא בעל חיים האחוז ברשתות־משמעות שטווה הוא לעצמו,
אני רואה ברשתות אלו עצמן את הוויית התרבות'.
קליפורד גירץ



א. ‘גן העדן הוא בין החלוף ואי החלוף’, ספר חנוך ב' ה, ד – על המיתוס ועל משמעותו
כל תרבות מתקיימת לפחות בשני מישורים, במרחב המוחשי,
המוגבל בגבולות הזמן והמקום, ותחום בגבולות ההיסטוריה המתרחשת בעולם המעשה
בן־החלוף; ובמרחב העל־חושי המופשט, החורג מגבולות גשמיים ומביקורת
רציונלית, ומתרחש בתחום הבלתי נראה, בעולם היצירה והדמיון, בעולם ההשראה,
החלום והנבואה, במרחב אי־החלוף, הנודע בגבולות הלשון והזיכרון ופטור
מגבולות עולם החושים. המרחב המופשט עוסק מעצם טיבו במה שחורג מגבולות
הניסיון האנושי התחומים בגבולות המוחשיים של הזמן והמקום: באינסופי, בנצחי,
בבראשיתי, במקודש, ברוחני, בסמלי, בקמאי, במחזורי, בחוצה הגבולות, במיתי,
במיסטי ובריטואלי, ובסיפור מכונן משמעות, הזכור לעד בתודעתה של הקהילה.
מהותם הנעלמת של מרחבים אלה – החורגים מתחום המוחש ומצויים בתחום הזיכרון
התרבותי הנשען על גילויים החזיוני וביטויים המילולי – מצויה בעדויות
כתובות, במיתוסים, באמונות, בשירים, בהמנונים ותפילות, בפולקלור או בסיפורי
עם. כתבי קודש שמקורם חורג בזיכרון המשותף מן התחום הארצי, כוללים עדות על
המרחב הנעלם ועדות זו מתגלגלת בסמלים, בריטואלים, במבעים מילוליים ובמבעים
חזותיים, המעניקים למרחבים המופשטים ביטוי תרבותי ואמנותי. המרחב הנצחי
מתאר את הממדים הכרוכים בגילוי על־חושי החורג מגבולות הזמן והמקום ונותן
ביטוי לייצוגיו של המקודש והנצחי הקשורים באל ובמלאכים, בראשית הבריאה,
בסיפורי התשתית ובכינון הדפוסים הארכיטיפיים על פיהם מתנהלת המציאות
החברתית.
הזיקה בין העולם הנצחי לבין עולמם של בני החלוף קשורה
בספר, במספר, בסיפור ובברית, המציינים את ראשית יחסי הגומלין בין הבורא
לנבראים, ומפרטים את שלביו המכריעים של קשר זה, בלוחות, במגילות, בספרים,
בסיפורים ובמספרים, המגלמים את ערכי היסוד של התרבות. ממדים נצחיים
ואינסופיים אלה המצויים בתשתיות הזיכרון, נודעים לאדם בחזון, בנבואה,
במיתוס, בחלום, בשירה ובספרות ומוצאים את ביטויים בהקשרים היסטוריים,
חברתיים, דתיים ותרבותיים שונים. עיון שיטתי ברבדים אלה מעמיק את משמעות
דבריו של הסוציולוג וחוקר הדתות הגרמני, מאקס ובר (1864–1920), המובאים
לעיל: ‘האדם הוא בעל חיים האחוז ברשתות משמעות שטווה הוא עצמו’.
האנתרופולוג האמריקאי קליפורד גירץ (1926–2000), המביא דברים אלה במבוא
לספרו הדן בפרשנות של תרבויות, אומר: ‘אני רואה ברשתות אלה עצמן את הוויית
התרבות, על כן לדעתי ניתוח התרבות אינו מדע ניסויי החותר לחוקיות, אלא מדע
פרשני התר אחר משמעות’.
הכרך הנוכחי מוקדש למשמעויות השונות שנקשרו במושג גן עדן,
מקום ראשית הדברים ואחריתם, מקום דפוסי היסוד והפרתם, מחוז הגעגוע,
הכיסופים והתקווה, מקום מקור התוקף ומקום הגמול המיוחל, מן העת העתיקה ועד
ימינו. בחינת השפעתן של משמעויות ארכיטיפיות אלה, שהעמיקו בראשית האדם
ובאחריתו, בכיסופיו ובתקוותיו, בציפיותיו ובחרדותיו, בחטאיו ובגמולו, על
הסדר החברתי והתרבותי בתקופות שונות, מצויה במוקד הדיון בהקשרים תרבותיים
שונים. השילוב בין שאלות יסוד אוניברסאליות הנוגעות במוצא משפחת האדם
בראשית ימיה, ובמקום מנוחתם האחרונה של בניה ובנותיה, עם יסודות רציונליים
ואי רציונליים הכרוכים בתחומי היצירה והחירות של האדם ובתחומי השאלות
המדריכות את מנוחתו באשר למרחבים החורגים מגבולות הזמן והמקום, מוצא את
ביטויו העתיק במיתוס.
על המיתוס אמר אחד מגדולי ההיסטוריונים הרומיים, גיוס
קריספוס סלוסטיוס (86—35? לפנה""ס) בשלהי העת העתיקה: ‘דברים אלה לא אירעו
מעולם, ובכל־זאת הם קיימים תמיד’. על הבחנה נבונה זו אפשר להוסיף בעת החדשה
את התובנה הביקורתית האומרת שמיתוס הוא סיפור עתיק שעתידו לפניו, דהיינו
מיתוס הוא סיפור המשפיע בצורות שונות על הסדר החברתי והתרבותי, שכן הוא
עונה על שאלה בלתי פתורה לגבי דידו של האדם המעמיק להתבונן, התובעת מענה
מחודש בכל דור, ‘כיצד החל הכל?’. לשאלה זו שעליה בא המיתוס לענות יש השלכות
כבדות משקל בכינון דפוסים חברתיים, דתיים ותרבותיים, הקושרים את הפרט אל
החברה בחבלי זיכרון ומשמעות. שאלת יסוד זו, שאליה הצטרפה עד מהרה השאלה
המקבילה 'כיצד יסתיים הכול? נענתה בעולם היהודי בזיקה לסיפור גן עדן כסיפור
ראשית הדברים ואחריתם. שאלה זו, המרחיבה את גבולות התודעה, מעיינת בראשית
החוק ומעמיקה בנתיבי הדמיון, איננה נענית רק בתשובה אחת ואיננה נחתמת רק
בטקסט אחד, אלא היא שבה ונשאלת ושבה ונענית בסיפור ובשיר, במיתוס
ובמיסטיקה, בריטואל מקודש ובמבעים אמנותיים מגוונים, בכל דור ודור
מחדש.
המושג טקסט, מארג או משזר של מילים, נגזר מהשורש הלטיני texere המתייחס לאריגה (טקסטיל) של שתי
וערב. על פי הקשר אסוציאטיבי זה, דומה שאפשר לומר שאריגת הטקסט, העונה על
שאלות מפתח בדבר המעבר מטבע דומם, בראשיתי, נטול גבולות, אל תרבות שיש בה
רוח מדברת, מצווה וחוק, ספר וסיפור, מכאן, וחזרה מן התרבות הכתובה
והמדוברת, המכוננת גבולות, אל הטבע הדומם נטול האותיות והמספרים, המוסר
והאיסורים, מכאן, איננה נחתמת אלא היא נארגת ונפרמת כל פעם מחדש. על חוטי
השתי של מושגי התשתית הנוגעים לשאלת הראשית: כיצד החל הכול – אל, אדם,
בריאה, גן עדן, גן חיים, כרובים, זכר נקבה, נחש, עץ החיים, עץ הדעת,
ציוויים ואיסורים, חטאים ועונשים, לוחות ומספרים, ספרים וסיפורים – ועל
השאלה בדבר האחרית: היכן יסתיימו הדברים – בגן עדן, בצרור החיים, בטור
הטוהר, ב’מנוחה נכונה תחת כנפי השכינה', בסדר עילאי נצחי, בשער הגמול,
במחוז התקווה או בגן הצדק, או לחילופין בתוהו, בכור המצרף, בגיהינום,
בשאול, בבאר שחת, בעזאזל, בתהום רבה, בכף הקלע, בלימבו, או במקום עליו
נאמר: ‘אתם הנכנסים בשער זנחו כל תקווה’, ככתוב בפתח התופת אצל דנטה –
מוסיפה התרבות כל העת חוטי ערב חדשים המשנים את מהלך הסיפור, מעצבים מחדש
את גורל גיבוריו ומעשירים את רובדי המשמעות הנקשרים בהם. העדות על נכונות
הדברים שהובאו לעיל אודות המיתוס: ‘דברים אלה לא אירעו מעולם, ובכל־זאת הם
קיימים תמיד’, ניכרת בעליל בכל פעם שאנו מזכירים את גן עדן בהקשרים
ריטואליים וטקסטואליים שונים הממסגרים את חיינו, ברגעי מעבר הקשורים בכינון
חיים חדשים, למשל: ‘כשמחך יצירך בגן עדן מקדם’, ברכה הנאמרת לעומדים מתחת
לחופה בברכות החתונה, או בטקסי מעבר הקשורים בסיום החיים: ‘בגן עדן תהא
מנוחתו’, משפט הנאמר בתפילת אל מלא רחמים בכל לוויה. דברים אלה ניכרים בכל
פעם שאנו משתמשים במילים שמוצאן מסיפורים בני אלפי שנים, מלים המתארות
מציאות רבת משמעות המעניקה הקשר נצחי לחיים בני חלוף, מציאות שאינה נראית
לעין, הנוגעת לחיים ולמוות, לנצחיות ולכיליון, לעדנה הקשורה בראשית ולאימה
הקשורה באחרית, מציאות שאיננה ניתנת לשחזור אלא בסיפור הנובע ממעמקי
הזיכרון, נדלה ממעמקי באר העבר, ומסופר כל פעם מחדש.
דומה שדבריו המהדהדים של הסופר והצייר היהודי־פולני ברונו
שולץ (1892–1942) על משמעותן העתיקה של מילים, מיטיבים להאיר את הדיאלקטיקה
הטמונה בקריאה של לשון העבר בשפת הווה או בהטבעת המיתוס בחיי היום יום:
‘תוך שימוש במילה בחיי היום יום שלנו, אנו שוכחים שהמלים אינן אלא קטעים של
סיפורים קדמונים ונצחיים ושאנו בונים את בתינו, בדומה לברברים, משברי
הפסלים וצלמי האלילים. מושגינו והגדרותינו המפוכחים ביותר הם היפעלויות
רחוקות של מיתוסים וסיפורים קדומים. אין אפילו פירור אחד מתוך האידיאות
שלנו שאינו מתייחס על מיתולוגיה – שלא היה אי אז מיתולוגיה משונת צורה,
חבולה, כזאת שלאחר גלגול’.



ב. גלגולי גן עדן בתרבות המערב – מאתר מקודש למחוז המהפכה
“מלאכו האישי של בנימין, העומד בין עבר לעתיד ומניע אותו
“לחזור אל המקום אשר ממנו באתי” נעשה כאן איפה…מלאך ההיסטוריה, הוא לוטש
עין אל העבר שהוא התרחק ממנו או עומד להתרחק ממנו, ואל העתיד שרוח סערה מגן
עדן דוחפת אותו אליו, הוא מפנה את גבו… גן עדן הוא גם מוצאו ועברו הקדום
של האדם וגם תמונה אוטופית של עתיד גאולתו” (גרשם שלום, ולטר בנימין
ומלאכו)
גן עדן שייך לאותם מושגים המצויים בתשתיות הזיכרון המשותף
של דוברי עברית מאז ימי ספר בראשית. מנמוזינה, אלת הזיכרון, היא כידוע אמן
של כל המוזות במיתולוגיה היוונית, ודומה שזכרו המשתנה של סיפור גן עדן
והרחבתו ההולכת ונמשכת, המתועדת בספרות ובשירה בעת העתיקה ובשלהי העת
העתיקה, ומצויה בהרחבה בספרות ובאמנות לאורך ימי הביניים וביצירות
רב־תחומיות מראשית העת החדשה ועד ימינו, היו מקור השראה ליצירות אמנות
ולחיבורים שהשפיעו השפעה מכרעת על תרבות המערב. הרחבת סיפור גן עדן אל מחוץ
לגבולות המקרא, מתחילה בספר חנוך א‘, המעצים בצורה ניכרת את הנאמר על חנוך
בספר בראשית (ה, כא–כד) ואת הכתוב על גן עדן (שם, ב, ח–יז; ג, א–כד). ספר
חנוך מספר בפרקים שונים שנכתבו במאה השלישית והשנייה לפני הספירה, על
מסעותיו של חנוך בן ירד בגן עדן ועל הדברים המופלאים שראה בחלום ובהקיץ,
הקשורים למקום מקודש, לזמן מקודש, לזיכרון מקודש ולפולחן מקודש. מסורת זו
ממשיכה בתיאור לקיחתו של חנוך בן ירד לגן עדן בספר היובלים (ד, טז–כה),
שנכתב במחצית המאה השנייה לפני הספירה מזווית ראייה כוהנית, המייחסת חשיבות
ראשונה במעלה לשלושה היבטים: ללוח הקובע את זרימת הזמן מקודש על פי תבנית
אלוהית קבועה מראש; למסורת קוסמוגרפית הקובעת את תחומי המקום מקודש בזיקה
לתבנית שמימית ומרחב מיתי ארכיטיפי; לזיכרון מקודש על ראשית חישוב הזמן
ולפולחן מקודש הנקבע כחזרה ארצית על תבניות של עבודת הקודש השמימית הנערכת
בידי המלאכים בהיכלות עליונים. ספר היובלים מתאר את חנוך כמי שנלקח לגן
עדן כדי להביא לוח משמים (ד, יז–יח) וכמי שהקטיר קטורת בגן עדן (שם, ד,
כה). ‘גן עדן קודש קודשים משכן ה’ הוא’ נמצא לדברי בעל היובלים מול המקום
שעליו יעמוד המקדש, מקום המכונה ‘הר ציון תוך טבור הארץ’ (שם, ח, יט).
מסורת זו, הופכת את גן עדן לא רק למרחב אלוהי מקודש שנמצאים בו כרובים
ומלאכים ונערכת בו עבודת קודש, אלא גם למרחב המהווה תבנית לבן דמותו הארצי
בקודש הקדשים. דבריו של חוקר הדתות הרומני־אמריקאי, מירצ’ה אליאדה
(1907–1986), על תפיסות של חברות קדומות בדבר חשיבותו המכרעת של מרחב מיתי
ארכיטיפי, מיטיבים לבאר את היחס בין גן עדן לבין מקדש:
“משמעותו של הקיום וממשותה של המציאות נקבעת בחברות
ארכאיות על פי יחסם למרחב המיתי, ארכיטיפי; כל מה שאינו חזרה על מעשה מיתי,
או שאינו מהווה רכיב של מסגרת ארכיטיפית הוא נטול משמעות ואינו
ממשי.”
מסורת זו בדבר תפיסת המקום הארכיטיפי המקודש הקושר בין ‘גן
עדן קודש קודשים’ לבין ‘הר ציון תוך טבור הארץ’, בספרי חנוך והיובלים,
ממשיכה בתפיסת הזמן הארכיטיפית הקשורה לתיאור העלאתו של חנוך לגן עדן, לשם
לימוד חלוקות הזמן (היובלים ד, יז–כה; חנוך א' פרקים עב–פב). חנוך נלקח לגן
עדן ביום הראשון בחודש הראשון על פי לוח השמש המתחיל בניסן (שם, א, ב; יט,
ב). גן עדן אליו נלקח חנוך נמצא ברקיע השלישי (ספר חנוך ב', ה, א–ד), ובו
מצויים שבעה רקיעים (שם, ט, א) ומצויות שבע חלוקות הזמן השונות המשמשות
תשתית לעבודת הקודש: אותות השמים, ימים, שבתות, חודשים, שנים, שמיטות,
ויובלים (היובלים ד, יז–יח). חנוך מקטיר קטורת בגן עדן (היובלים ד, כה)
ובגן רב היופי, השופע ריח ניחוח, נשמעת שירת הקדושה של המלאכים (חנוך ב' ט,
ד). שם חנוך לומד את סודות הקריאה הכתיבה והחישוב (שם, יא, פא–צג; היובלים
ד, יז–יח) ) ואת סודות לוח השמש (חנוך ב', ב, ו–יז). פאולוס נלקח גם הוא
לגן עדן או לפרדס, המצוי ברקיע השלישי, במאה הראשונה לספירה, כמסופר בברית
החדשה (האיגרת השנייה אל הקורינתים, יב, ב–ד). הרקיע השלישי בגן עדן הופך
למקום רב משמעות הקושר בין חיים למוות בספר אדם וחוה, שנכתב ככל הנראה במאה
הראשונה לספירה, ונכלל בספרים החיצוניים. אדם הראשון נלקח לרקיע השלישי בגן
עדן, אחרי מותו, בידי המלאך מיכאל, צבא מלאכים מלווה אותו, עצי הגן מדיפים
ריח ניחוח המסמל את הקודש ואת החיים הנצחיים, ושם נחנטת גווייתו ונקברת
במקום ממנו נוצר. גם בהמנוני גן עדן של מר אפרם הסורי (306–373 לספירה),
שגיבש את תפיסת הנצרות הסורית במאה הרביעית וקרא לגן עדן בארמית, פרדס, אדם
שב לפרברי גן עדן בחייו אחרי הגירוש, ושב למקום ממנו נוצר, במותו.
גם חכמים בני תקופת המשנה, נכנסים לגן עדן בחייהם, כעולה
מסיפור ‘ארבעה נכנסו לפרדס’ שבו פוגשים התנאים את חנוך בן ירד הנודע בשם
מטטרון, היושב בגן עדן או ב’פרדס קושטא', מאז הדור השביעי לבריאה, אחרי
שהביא משמים לארץ את לוח השבתות השמשי ואת הקריאה, הכתיבה והחישוב, כאמור
בספרי חנוך ובספר היובלים שהתחברו במאות האחרונות לפני הספירה. (בבלי,
חגיגה יד ע“ב–טו ע”א).
ספרות התנאים פתחה את שערי גן עדן בפני דמויות מקראיות,
ובראשן משה: “משה רבינו לא מת אלא עומד ומשרת למעלה… הראהו הקב”ה מושבו
כשם שהראה לאהרון אחיו וכשראה כסאו בתוך גן עדן נתקררה דעתו"" (מדרש תנאים
לדברים, פרק לד פסוק ה). מסורת ספרות ההיכלות ויורדי המרכבה, שנכתבה בתקופת
המשנה והתלמוד, פתחה את שערי גן עדן בפני הרוגי מלכות בני דורות התנאים,
אחרי מרד בר כוכבא. ספרות זו עוסקת בהרחבה בתיאור הכניסה לפרדס ובתיאור
עולם המרכבה המצוי בגן עדן ומתארת את מסעותיהם של ר' עקיבא ור' ישמעאל,
שמתו על קידוש השם, בעולמות עליונים. לעומת ספרות ההיכלות והמרכבה, שנכתבה
בתקופת שלטון רומי, אחרי החורבן, ותיארה את הרוגי מלכות, ר' עקיבא ור'
ישמעאל, כנכנסים לגן עדן, כחיים חיי נצח וכשבים מגן עדן בחייהם, ותיארה
אותם כשבים מן השמים לארץ ומביאים עמם שירת קודש המתארת את נצחיות עבודת
המלאכים בעולם המרכבה בהיכלות עליונים, כנגד המקדש שחרב ועבודת הקודש שבטלה
בארץ, הרי שבספרות הנוצרית בת התקופה נודע לגן עדן מקום מרכזי בזיקה לחטא
הקדמון, המחייב את תפיסת האדם כחוטא נענש ומבויש המייחל לישועה, כמפורט
בדברי אוגוסטינוס (354–430), ונודע לו מקום מרכזי בהנמקת עונשיה של חווה
ובנותיה לאורך הדורות. כך למשל נמצא בכתביו של הפרושי שאול התרסי, שנודע
לימים כפאולוס, שציווה על כל הנשים ללמוד בדממה בשל חטאה של חוה ואסר עליהן
ללמד לאורך הדורות משום שאמן הקדמונית התפתתה לנחש: “האישה תלמד בדומיה,
בהכנעה שלמה. אינני מרשה לאישה ללמד, אף לא להשתרר על האיש, אלא להישאר
בדומיה. כי אדם נוצר ראשונה ואחרי כן חוה. אדם לא נפתה, אלא האישה שמעה
לקול המפתה ובאה לידי עברה. אבל היא תיוושע בלדתה ילדים, אם תעמוד באמונה,
באהבה בקדושה ובצניעות”.
חכמי הפרושים, בדומה לשאול התרסי, ואבות הכנסיה, בדומה
לחכמי המדרש, לא הסתפקו בעונש האלוהי המפורט בספר בראשית הכרוך בייסורי
הריון ולידה, אלא הרחיבו במשמעותן של שלוש המלים שגזרו את גורלן של נשים
מעת העתיקה ועד ימינו: “והוא ימשול בך” (בראשית ג טז). בתוקפן של מלים קשות
אלה, שקבעו את יחסי הכוח בין המינים, גזרו על כול הנשים דיני צניעות
מחמירים, כפיפות מוחלטת לבעליהם, הדרה מחוגי הלימוד ואלם תרבותי שלם בשל
נימוקים מסיפור גן עדן. יחסי כוח אלה והמכלול התרבותי עליו הם מבוססים,
המושתת כולו על סיפור גן עדן, מכונים בקצרה בשם סדר פטריארכלי. דברי יוסף
בן מתתיהו שישב ברומא בשלהי המאה הראשונה לספירה וסיכם עבור קוראיו, את
המשתמע מהעונש שהטיל האל על חוה בסיום סיפור גן עדן, (בראשית ג טז),
מיטיבים לבטא את מכלול הסדר הפטריארכלי. יוסף ביאר את הפסוק ‘והוא ימשול
בך’ בלשון שאינה משתמעת לשתי פנים:
“התורה אומרת כי האישה פחותה מהגבר לכל דבר, ועל כן עליה
לשמוע בקולו, לא למען השפלתה, אלא למען ימשול בה, כי אלוהים נתן לגבר את
סמכות השלטון” (יוסף בן מתתיהו, נגד אפיון, ב כד).
דברים ברוח דומה נמצא בכתבי אבות הכנסייה שאימצו את סיפור
גן עדן כפשוטו, כגון טרטוליאנוס מקרתגו (160–220), שראה כל אישה כבת דמותה
החוטאת של חווה המפתה ומדיחה, ופנה לחוה ואמר לה: “את שער השטן…את היא זו
ששכנעת את זה שהשטן לא העז להתנכל לו…האם אינך יודעת שכל אחת מבנות מינך
היא חוה? משפט האל על בנות מינך חי וקיים בעידן זה, האשמה, בהכרח, חיה אף
היא”.
חכמים, כידוע, פרטו את העונשים הכבדים שהושתו על כל הנשים
בשל חטא חוה, כמפורט בגמרא במסכת עירובין. גם מחברים גנוסטיקאים אלמוניים,
שדנו בסיפור חוה הנאנסת בידי הנחש ובדמות חוה הנרדפת בידי המלאכים בגן עדן,
בספרות המוקדשת לשת בן אדם, הסיקו מסקנות מחמירות ביחס לחובות הנשים
ועונשיהן הנגזרים מסיפור גן עדן. הן מר אפרם הסורי, שראה את האדם הראשון
ככוהן גדול ששירת בקודש עם המלאכים בגן עדן, במקום שנאסרה בו פרייה ורבייה
בשל קדושתו, הן בעלי המדרש שחייבו פרייה ורבייה וראו את גן עדן כמקום
שהתקיימו בו יחסי אישות, והן אוגוסטינוס שראה את האדם כחוטא ועיצב את תפישת
החטא הקדמון בנצרות, דנו ברובדי המשמעות הטמונים בסיפור גן עדן ובהשלכותיהם
של רבדיו השונים של המיתוס, וגלגוליהם בעונש, קללה וחוק, על חיי יום יום של
צאצאי אדם וחוה.
גן עדן וגיהינום הפכו למושגים מרכזיים במערכת הצדק האלוהית
החורגת מתחומי המיתוס ומגבולות העולם הזה, ושמשו בידי הקהילה היהודית אחרי
החורבן בידי והקהילות היהודיות בתפוצות הגולה, שנשללה מהן הסמכות לדון
בפלילים ולגזור עונשים, כמחוז הבטחה אוטופי מזה, וכארץ גזירה ומושבת עונשין
נטולת תקווה, מזה. ‘גן עדן הוא גם מוצאו ועברו הקדום של האדם וגם תמונה
אוטופית של עתיד גאולתו’, כדבריו של גרשם שלום שהובאו לעיל ואכן מסורת חכמי
המדרש התעניינה בממדים אוטופיים אלה ופתחה את שערי גן עדן בפני רבים והפכה
את ‘גינוניתא דעדן’ או גן עדן, ל’מתיבתא דרקיע' או לישיבה של מעלה. גן עדן
הופך למקום מושבם של הצדיקים הזוכים בחיי נצח, אחרי שהיו בחייהם לומדי
התורה שבעל פה, הסרים למרותם של חכמים. לעומת זאת, אלו שסירבו בחייהם לקבל
עליהם עול תורה ומצוות, לסור למרותם של חכמי התורה שבעל פה ולציית לסמכותם,
מצאו עצמם בגיהינום. גן עדן הפך למקום מנוחה נכונה ולגמול צודק על חיים
ראויים בעולם הזה, ואילו הגיהינום הפך למושבת עונשין לחוטאים ולמוחרמים
שסטו מעולם ערכיה של הקהילה והתחמקו מגזר דינה.
תיאור מפורט של משה בגן עדן מצוי במדרש כתפוח בין עצי היער
(ד""ה אחר כך נשא (אוצר מדרשים, יהודה אייזנשטיין). המדרש המוקדש לבירור
משמעות הביטוי ‘מתן שכרן של צדיקים בגן עדן’ מתאר תיאור רב יופי של הגן
המשובץ בכיסאות אבני חן. משיחותיו של משה עם המלאכים מתחוור שהדימוי של גן
עדן כבית מדרש הופך להיות הדימוי הרווח בספרות זו.
באלף השני נמשך סיפורו מחדש של גן עדן כשער הגמול לצדיקים
ישרי דרך המגלמים את עולם הערכים האידיאלי של הקהילה הגולה, לצד סיפורו של
הגיהינום כמושבת עונשין לחוטאים שכפרו במרות הקהילה ובערכיה. כך נמצא
בחיבורו של ר' משה בן נחמן (1194–1270) ‘שער הגמול’ העוסק בהרחבה בתחיית
המתים, בגן עדן ובגיהינום. מסורת ספר הזוהר שהתחברה בשלהי המאה השלוש־עשרה
בספרד, העשירה את עולם הדימויים המיסטי בשעה שקראה לגן עדן סטרא דקדושה
[צד הקדושה] וקשרה אותו לעולם הקדושה, לתקוות הגאולה, לשער הגמול ולעידן
המשיחי, וקבעה שהוא נוכח בהווה בתודעת ‘המשכילים המזהירים כזוהר הרקיע’,
אלה העוסקים במסורת המיסטית. במסורת הקבלית נמצא את הפיכת נהרות גן עדן
המיתיים מן העבר הכתוב, שבו הם משקים מים, לנהרות אור מיסטיים, מלשון נהר,
נהרה, אור, בארמית, המשפיעים שפע אור על המקובלים בהווה ומאצילים עליהם
נהרה: “וזה שאמר הכתוב ונהר יוצא מעדן להשקות את הגן (בראשית ב, י) ופירוש
נהר מלשון נהורא הוא האור הפנימי הבא תמיד מעדן לכך אמר יוצא ולא יצא לפי
שאינו פוסק וכל העת הוא מתפשט”. עוד ציירה מסורת הזוהר את הגיהינום כסטרא
אחרא [הצד האחר] וקישרה אותו לעולם הטומאה, לסבל הגלות, לשער העונש
ולעולם הקליפה, הנוכחים אף הם כל העת בהיבטים שונים של המציאות. הזוהר טען
שגן עדן פתוח בהווה נצחי כל העת ונשמות המשכילים המזהירים כזוהר הרקיע,
עולות מדי לילה לגן עדן ולומדות בישיבות עליונות בשעה שנהר אור יוצא מגן
עדן להאיר את תודעתם. כנגד גן עדן, סטרא דקדושה, מקום האור והזוהר, הפתוח
בפני הצדיקים, פתוח גם הגיהינום, סטרא אחרא, מקום החושך, האפלה ועולם
הקליפה, בפני הנכשלים בחטאי ה’יהרג ואל יעבור'. תפיסה דואליסטית זו על
הנתיב הדו־כיווני הפתוח בפני האדם בחייו ואחרי מותו, באה לידי ביטוי גם
ביצירה נודעת בת התקופה, ‘הקומדיה האלוהית’, המספרת את סיפור מסעותיו של
המשורר הגדול בן איטליה, דנטה אליגיירי (1265–1321) בכור המצרף, בתופת,
בטור הטוהר ובגן עדן. בספרות הקבלה שהתחברה במאה ה־14 מתואר הנהר היוצא
מעדן להשקות את הגן (בראשית ב, י), כעולם המרכבה. כך נאמר בספר ברית מנוחה
שמחברו האנונימי כותב: “ובהגיע השם הנכבד מרעיש מפניו צבאות לאלפים
ולרבבות…ומאיר למאורות ומשפיע לכל הדברים כי הוא נקרא נהר דינור ועל מקום
הצירוף הזה כתוב בתורה ונהר יוצא מעדן להשקות את הגן שהם צבאות
המרכבה…”
נסיונות רבים נוספים להמחיש את גן עדן במבע טקסטואלי מיתי
ומיסטי ובמבע חזותי המבקש לגלות את הנעלם, נעשו במאה ה־14. בתקופה זו נוצרה
יצירתו הנודעת של האמן האיטלקי, לורנצו ג’יברטי, ‘דלתות גן עדן’ בבית
הטבילה בכנסיית הדואומו בפירנצה, אשר בה מצוי ציור מפורסם של ישוע המקבל
בברכה בידו הימנית את המתים שהגיעו לגן עדן, ובידו השמאלית הוא גוזר
גיהינום על החוטאים. במאה ה־16 תיאר ר' חיים ויטאל (1542–1620) בספר
החזיונות את דימויי גן עדן על פי עדותו של רבו, האר""י (1534–1572‎), שעלה
לגן עדן בעיני רוחו מדי לילה, בהשראת לימוד הזוהר, ואף תיאר בהרחבה את
חלומותיו שלו על גן עדן. במאה ה־17 נכתבה הפואמה האפית ‘גן עדן האבוד’ של
המשורר האנגלי העיוור, ג’ון מילטון (1608–1674‎), השבה למקורותיו המיתיים
של סיפור גן עדן וסיפור העירים (בני אלוהים הנזכרים בבראשית פרק ו) בספר
חנוך א'. מילטון מספר על מרד המלאכים נגד אלוהים, מרד אשר בראשו עמד הילל
בן שחר, הנודע גם בשמות לוציפר או השטן, ועל הפלתו לתופת בעקבות חטא הפיתוי
של חוה ואדם, החטא הקדמון שגרם לגירושם מגן עדן ולתפיסת המיניות האנושית
בזיקה לחטא מיתולוגי, לעונש ולכפרה, לגן עדן ולגיהינום. הנחש, בדמות המלאך
המורד בציווי האלוהי, הילל בן שחר, לוציפר או השטן, הפך לגיבור מרכזי
ביצירות רבות בהקשרים תרבותיים שונים.
חלוקת התפקידים המחודשת בין גיבורי הסיפור והמשמעות החדשה
הנקנית לסמלי המיתוס הגיעה לשיאה במאה העשרים: בשנת 1938 ערב מלחמת העולם
השנייה, ‘סיפור גן העדן’ סופר מחדש מזווית ראייה אירונית בפי אחד מגדולי
ספרות היידיש המודרנית, איציק מאנגר, (1901–1969‎), בסיפור הנושא שם זה.
מאנגר, המספר על עולם העיירה שהולך להימחק, מזווית ראייה של תינוק שבא מגן
עדן, מעולם נצחי שאף פעם לא יימחק, הכלוא בכלא הנצחיות שאי אפשר להשתחרר
ממנו, מציג את הגן, כמקום שיש בו חיי ניצול, אלימות, אכזריות וניכור, מקום
נורא שלא ימחק אף פעם. שנים ספורות לאחר מכן, נכתב מחדש סיפור המסע במעמקי
התופת בספרו של המחבר היהודי הגדול בן איטליה, פרימו לוי (1919–1987),
‘הזהו אדם’, שהקנה משמעות לסיפור ייסוריו במחנה המוות אשוויץ, משעה ששזר
אותם בסמלים הנגזרים מהסיפור המיתולוגי והשווה את מסעותיו בתופת הנאצי בשנת
1944 למסעותיו של מחבר הקומדיה האלוהית, דנטה אליגיירי, בתופת של
ימי־הביניים. סרטם של ז’אק פרוור ומרסל קרנה, בעל הכותרת האירונית, ‘ילדי
גן עדן’, (1944) אשר הציג את המהפכה בגן עדן במאה העשרים, שבה אלוהים הוא
זה המגורש מן הגן, שנכתב ובוים אף הוא בתקופת הכיבוש הנאצי, נבחר על ידי
אונסק""ו כאוצר תרבות של כדור הארץ שנשלח לחלל. בסרט זה כמו בתורה השבתאית
שקדמה לו במאתיים וחמישים שנה, באה לידי ביטוי השאיפה לאוטונומיה מינית
ולשחרור מכבלי המוסר והחוק, הנתפשות כשיבה לגן עדן שלפני החטא. החתירה מתחת
לסדר הדתי הנורמטיבי, הכובל את האדם בכבלי מוסר, בעקבות החטא והעונש, בשמה
של החזרה לעידן התום והחירות שקדם לחטא בגן עדן ולעונשים שנכרכו בו, שבה
ועולה בהקשרים שונים בזיקה לסיפור גן עדן. במחצית השנייה של המאה העשרים
ובראשית המאה העשרים ואחת, יצירות רבות מספרות מחדש את סיפור גן עדן
ותפקידיו המשתנים של גיבוריו. ברבות מיצירות אלה גן העדן קשור לתשוקת שחרור
מהמוסר הדתי הכובל שנחקק בעקבות חטא גן עדן ועיצב את תרבות המערב. ייצוגה
התיאטרלי של תשוקה זו קשור בעירום ובהיעדר איסורים, באנרכיה ובמהפכה מינית.
ההצגה “גן עדן עכשיו” שהעלה “התיאטרון החי” בניו יורק בשנת 1968, החזירה את
שחקניה וצופיה לימי גן עדן, על ידי חזרה לעירום שלפני האכילה מעץ הדעת.
ההצגה נחשבה לציון דרך בתולדות התיאטרון, שכן המחיזה מחדש את סיפור גן עדן
והציעה לו פירוש שעניינו השחרור מוחלט מן המוסר הדתי הכובל שנוסח בעקבות
הסיפור העתיק. המוסר החדש, שהוצג בידי אנשי התיאטרון כהיפוכו של המוסר הדתי
הישן שמורדים בו, היה עשוי כולו חופש ואהבה, אנרכיה ומהפכה. גם ההצגה
“הנחש” שהעלה “התיאטרון הפתוח” בניו יורק בשנות השישים נחשבה להישג
תיאטרוני יוצא דופן שהעמיד במוקד ההצגה את החטא בגן העדן כביטוי לרצון
לחיות בחברה משוחררת לחלוטין מן ההגבלות המוסריות המסורתיות. תיאטרון המחול
‘ויאמר. וילך.’ של רינה ירושלמי (1996), שבו הנחש הוא גיבור סיפור גן עדן,
המייצג אף הוא כיוון מהפכני זה, נחשב כאחד משיאי התיאטרון הישראלי. לעומת
המהפכה והשחרור שנכרכו בגן עדן במחצית השנייה של המאה העשרים, הרי שספרים
וסרטים ישראליים בני זמננו, שגן עדן נמצא בכותרתם, עוסקים בדרך כלל
בגיהינום המוות, המלחמה והכיבוש, או במצוקת האונס והכפייה, ולא בכוחם של
הפיתוי השחרור והארוס.
אפשר בנקל להוסיף על רשימה זו של נקודות מפנה בתרבות המערב
המספרות מחדש מזוויות שונות את גן עדן כמושג תשתית בקוסמולוגיה היהודית
המקודשת וכמרחב אוטופי של ראשית ואחרית, דנות בו בזיקה לשכר ועונש וליישוב
חשבונות החורגים מגבולות מוחשיים ומוסיפות עליו היבטים בלתי צפויים, אולם
דומה שאין לחלוק על העובדה שסיפור ראשית זה, הכרוך בבורא, בבריאה, בברואים,
בעידן התום, בראשית החוק והאיסור, בראשית המיניות, בחטא ובעונש, בנחש
ובכרובים, בנהרות ובעצים, בחיים נצחיים שהובטחו לחיים בעידן התום שלפני
הידיעה והאכילה מפרי עץ הדעת, ובגורלם של בני מוות שנגזר בעקבות חטא גן
עדן, הצית את דמיונם והעיר את מחשבתם של רבים מהעת העתיקה ועד
ימינו.
נחתום סעיף זה שהתבונן בכמה מגלגוליו ההיסטוריים של גן עדן בדבריו של ולטר בנימין:
“יש ציור של קליי ושמו אנגלוס נובוס. מתואר בו מלאך שנראה
כאילו הוא עומד להתרחק ממשהו שהוא לוטש אליו את עיניו. עיניו פקוחות
לרווחה, פיו פתוח, כנפיו פרושות. כך נראה בוודאי מלאך ההיסטוריה, פניו אל
העבר. במקום שאנו רואים שלשלת מאורעות, הוא רואה פורענות אחת ויחידה,
העורמת בלי הרף הריסות על גבי הריסות ומשליכה אותן לרגליו. רוצה היה
להישאר, להקים את המתים לתחייה ולאחות את השברים. אבל רוח סערה באה מגן עדן
ונלכדת בכנפיו, והיא חזקה כל כך, שאין המלאך יכול עוד לאסוף אותן. הסערה
הזאת שאין לעצרה דוחפת אותו אל העתיד, שהוא מפנה אליו את גבו, בעוד שגל
ההריסות גובה ועולה עד השמים. מה שמכונה בפינו ה’קדמה' אינו אלא הסערה
הזאת”.



ג. כניסה לגן עדן כמקור סמכות ולגיטימציה לחידושים דתיים, וכפיית גן עדן עלי אדמות בכוח הטוטליטריות
גן עדן הפך למקור סמכותם של מייסדי דתות ספרותיים
והיסטוריים ומחדשי זרמים רוחניים, כגון חנוך ופאולוס, ר' עקיבא ור' ישמעאל,
בעל הזוהר, ר' יוסף קארו, האר""י וישראל בעל שם טוב, אשר נלקחו לגן עדן
בחייהם בחלום ובהקיץ, על פי עדותם, ושם הושפעו על ידי מקור השראה, שנבע
בתודעתם, ממקור שמחוץ להכרתם. כאשר שבו מגן עדן לתחום הארצי, חלקו את
התובנות החדשות שהתוודעו אליהם בתחומו מפי מלאכים, מגידים, משיח או מורים
שמימים, עם קהל שומעיהם. יורדי מרכבה כגון רבי עקיבא, רבי נחוניא בן הקנה,
רבי ישמעאל וחבריהם שנכנסו לפרדס, בקשו לעלות לגן עדן, כמתואר בפירוט
בספרות ההיכלות והמרכבה, ושבו ממנו עם שירת קודש חדשה שלמדו מפי המלאכים
ועם עדות על קיומם של שבעה היכלות שמימיים ועל נצחיות עבודת הקודש השמימית,
בשעה שבני דמותם הארצית אבדו בחורבן.
משוררים כדנטה ומילטון חיפשו את גן עדן האבוד וסיפרו את
סיפור גן עדן מחדש; מקובלים אנונימיים בימי הביניים כגון בעל הזוהר, בעל
מדרש גן עדן, בעל מדרש כתפוח בעצי היער, בעל ספר התמונה ובעל ברית מנוחה,
הרחיבו את משמעויותיו המיסטיות של גן עדן ותיארו את התורה החדשה שנגלתה להם
בתחומיו, החורגים מגבולות הזמן והמקום. מקובלים ידועי שם כגון הרמב""ן ור'
משה די ליאון תיארו את הגן בפירוט והפכו אותו לחלק מעולם המושגים השגור של
יהודי ימי הביניים שבהם יש יחסי תבנית ובבואה בין הנעלם לנגלה.
כך למשל תיאר הרמב""ן (1194–1270), את גן עדן העליון וגן עדן התחתון, בספרו שער הגמול:
“דבר זה עיקרו בתורה ופירושו מדברי סופרים, שגן עדן מצוי
הוא בעולם הזה במקום ממקומות הארץ, ושארבע נהרות יוצאין משם ואחד מהם הסובב
ארץ ישראל… ואנשי המידות עצמן יאמרו שגן עדן תחת קו ההשוויה שלא יוסיף
היום ולא יחסר… אבל סוד העניין הוא שהדברים כפולים, כי גן עדן וארבע
נהרות, ועץ החיים ועץ הדעת אשר נטע שם האלוהים וכן הכרובים ולהט החרב
המתהפכת, גם עלה התאנה והחגורות וכותנות העור כולם כפשוטם וכמשמעם, אמת
הדבר ויציב העניין, ולסוד מופלא כי הם כציורי דבר להבין סוד ענין עמוק
במשל… ואדם הראשון… השכינו שם… וצייר במקום ההוא הנכבד כל מעשה העולם
העליון הוא עולם הנשמות, בציור גשמי להבין משם יסודי כל נברא גופי ונפשי
ומלאכי, וכל כוח שיש בהשגת כל נברא להשיג מן הבורא יתברך”. הרמב""ן חוזר על
דברים אלה בדבר המציאות הכפולה בפירושו על התורה ואומר:
“ודע והאמן כי גן עדן בארץ… אבל כאשר הם בארץ כן יש
בשמים דברים יקראו כן, והם לאלה יסוד…והנהרות כנגד ארבע מחנות
שבמרום…והדברים הנקראים עץ החיים ועץ הדעת למעלה, סודם נעלה ונשגב… אבל
כל אלה דברים כפולים, הגלוי והחתום בהם אמת” (פירוש הרמב""ן על התורה,
מהדורת חיים דב שעוועל, בראשית ג, כב).
עולם הפלא והסוד, העומד בסימן המשפט ‘אבל סוד העניין הוא
שהדברים כפולים’, גלויים וחתומים, האומר שמעבר לפשט המסמן, מצוי סוד
המסומן, התרחב ביצירה הקבלית.
מיסטיקאים שפעלו בין המאה השש־עשרה למאה השמונה עשרה,
דוגמת ר' יוסף קארו, האר“י (האלוהי ר' יצחק לוריא אשכנזי), ר' חיים ויטאל,
שבתי צבי, ר' משה חיים לוצאטו ור' ישראל בעל שם טוב, תיארו את כניסתם אל גן
עדן השמימי בחלום ובהקיץ. הם טענו שהם שבים אל גן עדן, או חיים בו זה מכבר,
בחזונם, ופוגשים בו את המשיח היושב במרומי גן עדן ב’היכל קן ציפור' ומלמד
אותם תורה חדשה או פוגשים בגן מורים שמימים היושבים בהיכלות עליונים.
גיאוגרפים, נוסעים ותיירים ניסו למצוא את מקומו של גן עדן הארצי, שקיומו
במזרח הרחוק היה מוסכמה רווחת בסיפורים מימי הביניים, כפי שהרמב”ן מתאר
סמוך לקטע המצוטט לעיל: “כי אספלקינוס חכם מקדוני וארבעים איש מן החרטומים
מלומדי הספרים הלכו הלוך בארץ ועברו מעבר להודו קדמת עדן למצוא קצת עלי
הרפואות ועץ החיים…ובבואם אל המקום ההוא ויברק עליהם להט החרב המתהפכת
ויתלהטו כולם בשביבי הברק ולא נמלט מהם איש” (שער הגמול, עמ' רצה).
נוסעים רבים שבקשו למצוא את עליו של עץ החיים, תרו אחרי
הגן הנעלם על פי מפות שמקורותיהן היו שנויים במחלוקת בין כתבי הקודש של
הדתות השונות, וניסו לתאר את הדרך המובילה אליו.
אידיאולוגים ומנהיגים פוליטיים במזרח ובמערב טענו שהם
ממציאים את גן עדן מחדש בשעה שחתרו לכונן קהילה אידיאלית הפטורה מיצר לב
האדם ומייחודו האינדיבידואלי, ופטורה ממוסר וחוק, הארוגים בעולמה של הדת,
כמו גם מחטא ומעונש הקשורים בחוק ממקור הטרונומי. מייסדי גן עדן החדש,
החליפו את כל אלה באידיאולוגיות המבקשות לקדם את רעיון הנחלת האושר לבני
האדם בחברה מושלמת, הכפופה לאחדות רעיונית ומוותרת על ריבונותו של הפרט, על
ייחודו האינדיבידואלי, על כבודו ועל חירותו, לשם כינון אושר בתבנית
אידיאולוגית, לכלל. אידיאולוגים אלה עיצבו גן עדן מרקסיסטי, קומוניסטי
ובולשביסטי במאה העשרים, המותנה בכפייה רעיונית ובשליטה מוחלטת בכול
המשתנים בעולם המחשבה ובעולם המעשה, של כל אדם ואדם. אידיאולוגים אלה כפו
אוטופיות פוליטיות־תרבותיות וחברתיות טוטליטריות שנצבעו בצבעי המהפכה של
השיבה לגן עדן, אלא שזו הפכה עד מהרה באופן בלתי נמנע לגיהינום של עריצות
ורדיפות משעה ששללה את חירותו של הפרט ואת האוטונומיה שלו על חייו. שכן,
כדבריו של הוגה הדעות היהודי האוסטרי הדגול, קארל פופר (1902–1994), אשר
כתב בתבונה מרחיקת ראות בעיצומה של מלחמת העולם השנייה, והיה לוחם למען צדק
חברתי וחירות, ומבקר פוליטי־חברתי חריף של אידיאולוגיות שהשליטו קולקטיביזם
רעיוני, אוטופי, שנכפה בכוח הזרוע – “הניסיון ליצור גן עדן עלי אדמות מוביל
תמיד לגיהינום”.
"
