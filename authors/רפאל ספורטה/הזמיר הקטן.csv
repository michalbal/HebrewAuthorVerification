,Title,Translator,Lang,Author,Text
0,הזמיר הקטן,,,רפאל ספורטה,"

בְּרֹאשׁ שִׂיחַ רִמוֹן לְרַגְלֵי הַחֶרְמוֹן עָמַד זָמִיר
זָעִיר וְזִמֵר זֶמֶר נִפְלָא כַּאֲשֶׁר לֹא זִמֵר מֵעוֹדוֹ.
כְּשֶׁכָּלָה לְזַמֵר, מָחָא כְּנָפַיִם מֵרֹב שִׂמְחָה וְאָמַר
בְּלִבּוֹ:
– אֶל אַרְמוֹן שְׁלֹמֹה הַמֶלֶךְ אֶצְפֹּר וְאָשִׁיר לוֹ שִׁיר בְּרָכָה לְיוֹם הֻלַדְתּוֹ.
הִתְחִיל מְנַתֵּר וּמְדַלֵּג מִשִׂיחַ אֶל שִׂיחַ,
מִגָדֵר אֶל גָדֵר וּמִגַן אֶל גָן. אָרַב לוֹ חָתוּל גָדוֹל מְנֻמָר
וּמְקֻמָר.

אָמַר הֶחָתוּל לַזָמִיר:
זָמִיר


זָעִיר,


אֶל אָן תִּצְפֹּר


בְּשִׁיר מִזְמוֹר?

עָנָהוּ הַזָמִיר בְּגָאוֹן:
מֵהַר חֶרְמוֹן


אֶל הָאַרְמוֹן.

אָמַר לוֹ הֶחָתוּל בְּמֶתֶק שְׂפָתַיִם:
רֵד מֵרֹאשׁ הָאָמִיר,


בֹּא אֵלַי, הַזָמִיר.


בְּכַפִּי - גַרְגֵר,


הֲתֹאבֶה לְנַקֵר?








צָחַק הַזָמִיר הַזָעִיר, צָחַק בְּכָל פֶּה וְאָמַר:


רַק אַל תְּכַבְּדֵנִי.


רַק אַל תְּפַתֵּנִי.


אֶל חִנָם שָׁם תֶּאֱרֹב –


לֹא אוֹתִי תִּטְרֹף!

רָאָה הֶחָתוּל כִּי לֹא עָמְדָה לוֹ עָרְמָתוֹ וְזִנֵק
אֵלָיו לְתָפְשׂוֹ. אַךְ הַזָמִיר הַזָהִיר פָּרַשׂ אֶת כְּנָפָיו –
וַיִפְרַח. עָף לוֹ, עָף לוֹ לְדַרְכּוֹ, עוֹמֵד רֶגַע וְשָׁר – וּפוֹרֵחַ,
עוֹמֵד רֶגַע וְשָׁר – וּפוֹרֵחַ.
לְבַסוֹף הִגִיעַ אֶל אַרְמוֹן שְׁלֹמֹה הַמֶלֶךְ. עָמַד עַל כַּרְכֹּב הַחַלוֹן מְאֻשָׁר - וָשָׁר.
בְּכָל נַפְשׁוֹ וּבְכָל מְאֹדוֹ שָׁר הַזָמִיר הַזָעִיר
זִמֵר זֶמֶר נִפְלָא אֲשֶׁר כָּמוֹהוּ לֹא שָׁמַע הַמֶלֶךְ
מֵעוֹדוֹ.
וּבְעֶצֶם הַיּוֹם הַהוּא מָצָא הַזָמִיר הַזָעִיר בְּגַן
הַמֶלֶךְ שְׁלֹמֹה שִׂיחַ רִמוֹן פּוֹרֵחַ וּבַשִׂיחַ מָצָא אֶת בַּת
זוּגוֹ. וַיִבְנוּ לָהֶם קֵן וַיַּעֲשׂוּ הִלוּלִים.
וּמִן הַיוֹם הַהוּא וָהָלְאָה, מִדֵי בֹּקֶר בַּבֹּקֶר
וּמִדֵי עֶרֶב בָּעֶרֶב יָרַד הַמֶלֶךְ שְׁלֹמֹה אֶל גַנוֹ לְהַאֲזִין
לִזְמִירוֹת הַזָמִיר הַנִפְלָאוֹת. וְלֹא תִּשְׂבַּע אָזְנוֹ
מִשְׁמֹעַ.





"
