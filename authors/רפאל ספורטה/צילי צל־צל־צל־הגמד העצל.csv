,Title,Translator,Lang,Author,Text
0,צילי צל־צל־צל־הגמד העצל,,,רפאל ספורטה,"




לִפְנֵי שָׁנִים רַבּוֹת, בִּימֵי שְׁלֹמֹה הַמֶּלֶךְ,
הָיֹה הָיָה בְּיִזְרְעֶאל גַּמָד עָצֵל וּשְׁמוֹ צִילִי־צֵל־צֵל.



וְעַצְלוּתוֹ שֶׁל צִילִי־צֵל־צֵל הוֹלֶכֶת וּגְדֵלָה
מִיוֹם לְיוֹם וּמִשָׁעָה לְשָׁעָה.



לִבְסוֹף מָשַׁךְ יָדוֹ מִכָּל עֲבוֹדָה וְחָדַל מִכָּל
מַעֲשֶׂה.
רָקַד אֶת רִקוּד הָעֲצֵלִים וְיָשַׁב לוֹ בְחִבּוּק
יָדַיִם.
וּבַבַּיִת נֶעֱרַם הָאָבָק שְׁכָבוֹת־שְׁכָבוֹת.
הַקִּירוֹת כֻּסּוּ קוּרֵי־עַכָּבִישׁ אֲפֹרִים
רְשָׁתוֹת־רְשָׁתוֹת.








וְהַמַּטְאֲטֵא, אֲשֶׁר עָמַד בְּפִנַּת־הַמִּטְבָּח
מֵאַחֲרֵי הַדֶּלֶת, נִמְאֲסָה עָלָיו הַבָּטָּלָה וּמֵרֹב
שִׁעֲמוּם חָרַק וְרָגַז.
הֶחֱלִיק מִבַּעַד לַדֶּלֶת הַחוּצָה –חֲלִיק
וּסְלִיק!








בִּמְצוּלַת־הַכִּנֶּרֶת, עָמֹק עָמֹק,
בְּקַרְקַע־הַיָּם, עוֹמֵד אַרְמוֹן בְּדֹלַח
כְּלִיל־תְּכֵלֶת.



בָּאַרְמוֹן שׁוֹכֶנֶת דּוֹלִי־דוֹל־דֹּול,
מַלְכַּת־הַגַּמָדִים.
דּוֹלִי־דוֹל־דֹּול הָיְתָה מוֹשֶׁלֶת בְכָל
עַם־הַגַּמָדִים
מִדָּן וְעַד בְּאֵר־שֶׁבַע, גַּמָּדֵי־הֶהָרִים
וְגַּמָּדֵי־הַגֵּאָיוֹת,
גַּמָּדֵי־הַיַּעַר וְגַּמָּדֵי־הַמְּעָרָה.



הַמַּטְאֲטֵא הִגִיעַ עַד אַרְמוֹן הַבְּדֹלַח וְעָמַד
לִפְנֵי שַׁעַר הָאַרְמוֹן. לִבְסוֹף מָשַׁךְ בַּחֶבֶל הַיָּרֹק
שֶׁלַּפַּעֲמוֹן.
לְקוֹל מַנְגִּינַת־פַּעֲמוֹנִים נִפְתַּח הַשַּׁעַר
לִרְוָחָה והַמַּטְאֲטֵא נִכְנַס.






עָלָה בַמַּעֲלוֹת וְעָמַד לִפְנֵי
דוֹלִי־דוֹל־דֹּול.
הִשְׁתַּחֲוָה אַפַּיִם וְאָמַר:



– ""גְּבִרְתִּי דּוֹלִי־דוֹל־דֹּול! צִילִי־צֵל־צֵל
אֲדוֹנִי,
גַּמָּד עָצֵל הוּא, עָצֵל גָּדוֹל־דּוֹל־דּוֹל.
וְעַצְלוּתוֹ הוֹלֶכֶת וּגְדֵלָה.
הַבַּיִת מָלֵא אָבָק. הַקִּירוֹת מְכֻסִּים קוּרֵי
עַכָּבִישׁ.
עָיַפְתִּי מִשִּׁעֲמוּם וּבַטָּלָה. אַצְתִּי־אַצְתִּי
וּבָאתִי אֵלַיִךְ.
אָמַרְתִּי בְלִבִּי: אוּלַי תִמְצְאִי בִי חֵפֶץ.""



– ""חַכֵּה כִמְעַט רֶגַע. מַחְשָׁבָה נִפְלָאָה עָלְתָה
בְלִבִּי:
הָבָה נְרַפֵּא אֶת צִילִי־צֵל־צֵל אֲדוֹנְךָ
מֵעַצְלוּתוֹ"".



– “הֲרֵינִי שׁוֹמֵעַ, גְּבִרְתִּי!”
– ""בְּעוֹד שִׁבְעָה יָמִים עוֹשֶׂה שְׁלֹמֹה הַמֶּלֶךְ
מִשְׁתֶּה גָּדוֹל
לָחֹג אֶת יוֹם כְּלוּלוֹת קְצִיעָה בִתּוֹ וְטַלִּיטַל
בְּחִיר לִבָּהּ.
וּמִשְׁתֵּה הַחֲתֻנָּה לִפְנֵי כָל הָעָם בִּירוּשָׁלַיִם
יֵעָשֶׂה,
מְנַגְּנִים יְנַגְּנוּ בְּכִנּוֹרִים וּבִנְבָלִים
וּבְצֶלְצְלִים וּבְכָל כְּלֵי שִׁיר.
יַיִן כַּמַּיִם יִשָׁפֵךְ. וְהָרִקּוּדִים־דִּים־דִּים
יַבְקִיעוּ עַד לֶב הַשָּׁמַיִם"".
– “עַד לֶב הַשָּׁמַיִם?”






– ""עַד לֶב הַשָּׁמַיִם! וְעַתָּה,
שִׂים לִבְּךָ לָזֹאת: בְּהַגִּיעַ תּוֹר־הָרִקּוּדִים
יְצַוֶּה הַמֶּלֶךְ עַל הַחַיָּה וְעַל הַצִּפּוֹר וְעַל הָרֶמֶשׂ
לְהִתְיַצֵּב לְפָנָיו
שְׁנַיִם שְׁנַיִם וְשִׁבְעָה שִׁבְעָה וַחֲבוּרוֹת
חֲבוּרוֹת.



הַמֶּלֶךְ יִתֵּן אוֹת בְּשַׁרְבִיטוֹ, שַׁרְבִיט
הַכֶּסֶף, – וְהָרִקוּדִים יָחֵלּוּ.
קוֹפִים וְתֻכִּיִּים וְתַנִּינִים וּצְפַרְדְּעִים
וְחַרְגֻּלִים וְתַרְנְגוֹלִים וּבְנוֹת יַעֲנָה,
חַיַּת־הָאָרֶץ וְרֶמֶשׂ הָאֲדָמָה, צִפּוֹר־הַשָּׁמַיִם
וּדְגַת־הַיָּם,
יְרַקְּדוּ וִיחוֹלְלוּ לִפְנֵי הַכַּלָּה, בְּכִכַּר
הָאַרְמוֹן רַחֲבַת הַיָּדַיִם.



אוֹתִי, דּוֹלִי־דוֹל־דֹּול מַלְכַּת הַגַּמָדִים,
צִוָה הַמֶּלֶךְ לְהַזְמִין אֶל הַמִּשְׁתֶה
אֶת נִכְבְּדֵי הַגַּמָדִים וְאֶת שָׂרֵיהֶם.
מָה אֲנִי אֹומֶרֶת לַעֲשׂוֹת?""



– ""חֵי נַפְשִׁי! אֵינֶנִי מֵבִין.
מַטְאֲטֵא שׁוֹטֶה אָנֹכִי וְרֹאשׁ אֵין לִי.
רַק צַוָּאר אָרֹךְ לִי וְזָקָן רָחָב.
אֵיךְ תְּרַפְּאִי אֶת אֲדוֹנִי מֵעַצְלוּתוֹ?""



וַתִּכְתֹּב אִגֶּרֶת בְּנוֹצָה שֶׁל טַוָּס וּבִדְיוֹ
שֶׁל זָהָב
בִּמְגִלָּה שֶׁל מֶשִׁי יְרַקְרַק.
“אֶת הָאִגֶּרֶת הַזֹּאת תָּרִיץ אֶל אֲדוֹנֶיךָ.”
הַמַּטְאֲטֵא קָד קִידָה רְחָבָה וְהוֹדָה לַמַּלְכָּה
הַחֲמוּדָה.






וצִילִי־צֵל־צֵל יוֹשֵׁב עַל הַכִּסֵּא, עוֹמֵם בְּעֵינָיו
וּפַהֵק יְפַהֵק.
וְעֵינָיו שְׁנֵי סְדָקִים צָרִים, עֲצוּמוֹת עַד
חֶצְיָן,
עוֹד מְעַט וְיֵרָדֵם.
בָּרִאשׁוֹנָה לֹא שָׁת לִבּוֹ לָאִגֶּרֶת הַפְּרוּשָׂה
לְפָנָיו, אַךְ בִּרְאוֹתוֹ אֶת כְּתָב־הַזָּהָב
וְאֶת חוֹתֶמֶת הַמַּלְכָּה בְּשׁוּלֵי הָאִגֶּרֶת –
פָּקַח עֵינָיו בְּתִמָּהוֹן.



מֵרֹב שִׂמְחָה הֵחֵל מְרַקֵּד וּמְכַרְכֵּר.
אַךְ פִּתְאֹם עָמַד.
הִתְבּוֹנֵן בָּרְאִי הַקָּטֹן הַשָּׁבוּר, אֲשֶׁר הָיָה
מֻשְׁלָךְ עַל הָרִצְפָּה וְאָמַר:
בְּגָדַי בָּלִים. נְעָלַי קְרוּעוֹת. שְׂעָרִי
פָרוּעַ.



רָץ אֶל חֲלִיפוֹן־פּוֹן־פּוֹן הַחַיָּט הַמְּהֻלָּל
הָעוֹשֶׂה חֲלִיפוֹת בְּגָדִים לַגַּמָּדִים.
– ""אָנָּא חֲלִיפוֹן־פּוֹן־פּוֹן! עֲשֵׂה נָא לִי חֲלִיפָה
יָפָה שֶׁל קְטִיפָה.
הֻזְמֵן הֻזְמַנְתִּי אֶל מִשְׁתֵּה הַמֶּלֶךְ לְרַקֵּד
לִפְנֵי בִתּוֹ הַכַּלָּה־לָה־לָה וּלְעֵינֵי כָל הָעָם"".



– אִם בַּחֲלִיפָה שֶׁל קְטִיפָה־פָה־פָה חָשְׁקָה
נַפְשֶׁךָ,
צֵא וַעֲבֹד וְהִשְׂתַּכֵּר כֶּסֶף וְאַחַר תָּשׁוּב אֵלַי
וּנְדַבֵּר,
כֹּה לֶחָי, אֵין לִי פְנָאי!""



מִשָּׁם הָלַךְ אֶל סַנְדַּלִין־לִין־לִין
הַסַּנְדְּלָר.
–""אָנָּא תֵּן לִי נְעָלִים־לִים־לִים,
נַעֲלֵי־כֶסֶף.
הֻזְמֵן הֻזְמַנְתִּי אֶל מִשְׁתֵּה הַמֶּלֶךְ וּנְעָלַי
קְרוּעוֹת.""



– ""לֵךְ וַעֲבֹד. הִשְׂתַּכֵּר כֶּסֶף, שׁוּב אֵלַי
וּנְדַבֵּר בִּדְבַר הַנְּעָלִים. וְעַתָּה הֱיֵה שָׁלוֹם!
כֹּה לֶחָי,
אֵין לִי פְנָאי!"" – “אֵין עֵצָה וְאֵין תַּחְבּוּלָה”,
אָמַר צִילִי־צֵל־צֵל בְּלִבּוֹ. “עָלַי לַעֲבוֹד וּלְהִשְׂתַּכֵּר
כֶּסֶף!”






הָלַךְ לְבַקֵּש לוֹ עֲבוֹדָה.
הוּא בַדֶּרֶךְ, וְהִנֵּה אַוָּזִים מְבֹהָלִים רָצִים
לִקְרָאתוֹ,
הָלֹך וְגַעְגֵּעַ גַּע־גַּע־גַּע, בְּרַעַשׁ
גָּדוֹל.



הָפַךְ צִילִי־צֵל־צֵל אֶת פָּנָיו וְרָאָה שׁוּעָל
גָּדוֹל אוֹרֵב.
הֵרִים מַקֵּל אֲשֶׁר מָצָא עַל דַּרְכּוֹ וְהִתְנַפֵּל
עַל הַשּׁוּעָל וְהִכָּהוּ שׁוֹק עַל יָרֵךְ.



הַשּׁוּעָל תָּחַב אֶת זְנָבוֹ בֵּין רַגְלָיו וַיִּמָּלֵט
כָּל עוֹד נַפְשׁוֹ בוֹ.
הָאַוָּז הִשְׁתַּחֲוָה וְהוֹדָה מִקֶּרֶב לֵב
לְצִילִי־צֵל־צֵל הַגִּבּוֹר, וְהָאַוֶּזֶת הִפְנְתָה לוֹ זָנָב
וְהֵטִילָה לוֹ בֵּיצַת זָהָב חֲמוּדָה, מַתְּנַת תּוֹדָה.
הִמְשִׁיךְ דַּרְכּוֹ בְרִיצָה, בְּדִיצָה,
בְּשִׂמְחָה־חָה־חָה וּבְשִׁיר.



הוּא בַדֶּרֶךְ, וּבֶן־הַמֶּלֶךְ עוֹבֵר עַל פָּנָיו
רָכוּב עַל סוּס אַבִּיר וְהַסּוּס צוֹלֵעַ. הֵרִים הַסּוּס אֶת רַגְלוֹ,
וצִילִי־צֵל־צֵל הִתְבּוֹנֵן בְּפַרְסָתוֹ הַנּוֹצֶצֶת וְהִנֵּה אֶבֶן
חַדָּה מִתַּחַת לַפַּרְסָה. קָרַב אֶל הַסּוּס, עָקַר אֶת הָאֶבֶן
הַחַדָּה אֲשֶׁר הֵצִיקָה לוֹ. הַסּוּס צָהַל מִשִּׂמְחָה
וְלֹא צָלַע יוֹתֵר. בִּשְׂכַר זֶה נָתַן לוֹ בֶן־הַמֶּלֶךְ דִּינְרֵי זָהָב,
מְלֹא תַרְמִיל קָטֹן.






שָׂמֵחַ וְטוֹב לֵב אָץ צִילִי־צֵל־צֵל אֶל
חֲלִיפוֹן־פּוֹן־פּוֹן הַחַיָּט,
נָתַן לוֹ אֶת בֵּיצַת הַזָּהָב, קִבֵּל תְּמוּרָתָהּ אֶת
חֲלִיפַת הַקְּטִיפָה.



אָץ אֶל סַנְדְּלִין־לִין־לִין, נָתַן לוֹ אֶת דִּינְרֵי
הַזָּהָב
וְקִבֵּל תְּמוּרָתָם אֶת נַעֲלֵי הַכֶּסֶף הָרְקוּמוֹת
פְּנִינִים.
אַחַר שָׁב אֶל בֵּיתוֹ.






בִּרְאוֹתוֹ אֶת הָאָבָק הָרָב, חָשְׁכוּ עֵינָיו.
חָטַף אֶת הַמַּטְאֲטֵא, וּבְיָדַיִם חָרוּצוֹת נִקָּה אֶת
בֵּיתוֹ עַד אֲשֶׁר הִבְרִיק.



בְּיוֹם הַחֲתֻנָּה בָּא בֵין הַבָּאִים אֶל הַמִּשְׁתֶּה
גַם צִילִי־צֵל־צֵל לָבוּשׁ מִכְלֹל:
חֲלִיפָה שֶׁל קְטִיפָה וּנְעָלִים שֶׁל כֶּסֶף עִם
פְּנִינִים.
מְנַגְּנֵי הַמֶּלֶךְ נִגְּנוּ בִנְבָלִים וּבְכִנּוֹרוֹת
וּבְצִלְצְלִים־לִים־לִים.
וּכְטוֹב לֵב הַמֶּלֶךְ הֵרִים אֶת שַׁרְבִיטוֹ,
שַׁרְבִיט הַכֶּסֶף – וְהָרִקּוּדִים הֵחֵלּוּ.
הַמְּנַגְּנִים נִגֵּנוּ
וְהַמְּרַקְּדִים־דִּים־דִּים רִקֵּדוּ.






קוֹפִים וְתֻכִּיִּים וּצְפַרְדְּעִים וּבְנוֹת
יַעֲנָה,
חַיָּה וָרֶמֶשׂ, צִפּוֹר שָׁמַיִם וּדְגַת־יָם
מְרַקְּדִים,
שְׁנַיִם שְׁנַיִם וְשִׁבְעָה שִׁבְעָה וַחֲבוּרוֹת
חֲבוּרוֹת.
וְגַם הַגַּמָדִים יוֹצְאִים בִּמְחוֹלוֹת.



אַךְ מִכֻּלָם הִפְלִיא לִרְקֹד וּלְחוֹלֵל צִילִי־צֵל־צֵל
אֲשֶׁר נִרְפָּא מֵעַצְלוּתוֹ.
וְכָל הָעָם עוֹמְדִים עַל הַגְּזֻזְטְרוֹת וְעַל
הַגַּגּוֹת וְעַל כָּל עֵץ גָּבֹהַּ וְעַל כָּל מִגְדָּל,
שָׁרִים וּשְׂמֵחִים וּמוֹחֲאִים כָּף.



וַתֵּהֹם הָעִיר וַיּוֹסִיפוּ לְהָרִיעַ קוֹלָם –
עַד אֲשֶׁר תַּם הַסִּפּוּר וְנִשְׁלָם.




"
