,Title,Translator,Lang,Author,Text
0,פרופ' אליעזר גולדשמידט,,,שושנה שרירא,"
את אליעזר הכרתי בקטנותו כשהיה ילד קטון ובא ל“ארזה” שבמוצא עם אמו פרופ'
אלישבע גולדשמידט לבקר בבית ההבראה את אביו המחלים ד""ר יוסף גולדשמידט, מי
שהיה בזמנו סגן שר הפנים וראש מחלקת החינוך-הדתי במשרד החינוך בירושלים.
אליעזר הגיע לשם מחזיק ביד אמו, ילד קטן וחיוור שחוט של עדינות שפוך על
פניו התמהות והמחפשות את אביו שחלה בדלקת-ראות ונסע לנאות מרפא.
כשבקרתי בביתם, כי הוריו היו ידידי הטובים וכולנו סעדנו על שולחנם ושולחן
סבו וסבתו מצד אמו שישבו עמנו היה הילד דמום ושתקן, לא שמענוהו. אחותו
ימימה עדיין היתה תינוקת בת כמה חדשים בעריסתה. הימים היו שנות הארבעים
לפני מלחמת השחרור והם גרו ברחוב הפלמ""ח.
לימים פרצה מלחמת השחרור. כשנסללה דרך בורמה והשיירה הראשונה פרצה לירושלים
שלחתי להם בידי העתונאי גבריאל צפרוני שעלה ירושלימה בשיירה ראשונה זו לאחר
המצור חבילת מזון משומר. ספר לי העתונאי שבא ולא מצא שם איש בבית מלבד ילד,
הוא אליעזר. העתונאי לא היה בטוח אם אמנם ילדם הוא השוהה בחוץ ואם איננו
מתחזה להיות ילדם כדי לזכות בחבילת המזון הנדירה באותם הימים. “אולם הילד
החכם הזה”, אמר לי העתונאי, ""ידע מיד לתת לי סימנים כדי שאווכח שהוא אמנם
אליעזר גולדשמידט ולא אחר. אמר לי מי אַת ומה מעשיך. וכל אותם פרטים שהעידו
שאמנם הוא מכירך יפה. וכך השכיל לשכנעני שאמנם להוריו נועדה החבילה וגם לו
ומסרתיה לידיו.
לימים למד בוטניקה והיה לפרופ' בפקולטה לחקלאות ברחובות מטעם האוניברסיטה
העברית בירושלים. בימי ט""ו בשבט ובימי הסוכות הוא מופיע על מרקע הטלביזיה
ומסביר מיני צמחים וסמלים צמחיים והסברות רבות ערך על לולב והדס, ערבה
ואתרוג, עצי היער ועצי הפרי ופירות מפירות שונים. ואני מתבוננת בפניו
הטובים והנבונים בדברו במתינות ובנחת לצופיו ומגלה צפונות הטבע ויבולי
האדמה, וקשה להסכין עם המחשבה שזהו אותו ילד קטון המובל בידי אמו בגנה של
“ארזה” במוצא, תוהה על יפי הטבע סביבו, שגם אביו היה מתפעם למראהו ולמראות
עין-כרם שממול ופרחי שדה ועצי יער סביבו.
גם אמו, פרופ' למדעי הטבע וגם אביו הורישו לו את ירושת האהבה לטבע והצומח
וההתפעמות למראה כל תופעה בטבע ובעיקר למראה נופים מרהיבים. היתכן כי אותם
טיולי טבע שם שהולידו בלבו את הנהייה אחר מדעי הצומח והחי?
"
