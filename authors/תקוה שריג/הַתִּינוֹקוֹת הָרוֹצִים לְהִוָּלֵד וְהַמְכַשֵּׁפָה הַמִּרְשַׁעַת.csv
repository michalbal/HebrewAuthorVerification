,Title,Translator,Lang,Author,Text
0,הַתִּינוֹקוֹת הָרוֹצִים לְהִוָּלֵד וְהַמְכַשֵּׁפָה הַמִּרְשַׁעַת,,,תקוה שריג,"
מַעֲשֶׂה בְּאַלְמָנָה אַחַת, יוֹחַנִּי בַּת רְטִיבִי
שְׁמָהּ,
שֶׁמֵּרֹב עָנְיָהּ וּמְרוּדָהּ,
נֶעֶשְׂתָה מְכַשֵּׁפָה, מוֹשִׁיעָה בִּלְחָשֶׁיהָ לְנָשִׁים מְקַשּׁוֹת
לָלֶדֶת,
וּמִתְפַּרְנֶסֶת מִמַּה שֶּׁשִּׁלְּמוּ לָהּ הַיּוֹלְדוֹת.
מֶה עָשְׂתָה כְּדֵי שֶׁיַּרְבּוּ הַבְּרִיּוֹת
לְהִזְדַּקֵּק לָהּ?
כְּשֶׁהָיְתָה שׁוֹמַעַת עַל אִשָּׁה-קְרוֹבָה-לָלֶדֶת
הָיְתָה מְכַשֶּׁפֶת עָלֶיהָ כִּשּׁוּפִים וּמְלַחֶשֶׁת עָלֶיהָ
לִחוּשִׁים
כְּדֵי שֶׁתְּקַשֶּׁה הָאִשָּׁה לָלֶדֶת…



וּכְשֶׁהָיְתָה הָאִשָּׁה מְקַשָּׁה לָלֶדֶת, הָיוּ
קוֹרְאִים לָהּ, לְיוֹחַנִּי
וְשׁוּב הָיְתָה מְלַחֶשֶׁת עָלֶיהָּ לִחוּשִׁים אֵלֶּה וַאֲחֵרִים:
""קִיקִילִי-אַקִיקַלִּי,
אַבְּרָקָדַבְּרָא,
אוּשְׁכִּי-בּוּשְׁכִּי
שַׁמְגַּז, מְרִיגַז, וְאַסְטְמַאי…""
הָיְתָה הָאִשָּׁה הַמְקַשָּׁה לָלֶדֶת שׁוֹמַעַת
דִּבּוּרִים אֵלֶּה, שֶׁלֹּא שָׁמְעָה אֹזֶן אָדָם כְּמוֹתָם,
הִתְגַּבְּרוּ צִירֶיהָ וְהִתְגַּבְּרָה עֲלֵיהֶם
וְיָצָא הַוָּלָד לָעוֹלָם
וְהָיוּ מְשַׁלְּמִים לְיוֹחַנִּי בְּעַיִן יָפָה…
פַּעַם אַחַת עָבַד פּוֹעֵל בְּבֵיתָהּ שֶׁל יוֹחַנִּי.
שָׁמַע אוֹתָהּ מְקַשְׁקֶשֶׁת בְּכִשׁוּפֶיהָ בִּלְחָשִׁים וּנְחָשִׁים,
בְּתִפּוּפִים וּבִנְקִישׁוֹת בְּכֵלִים מִכֵּלִים שׁוֹנִים
וּמְקַלֶּלֶת קְלָלוֹת נִמְרָצוֹת
אֶת הַשְּׁכֵנָה שֶׁלָּהּ שֶׁאֲחָזוּהָ צִירֵי לֵדָה…
הִתְגַּנֵּב הַפּוֹעֵל אֵֶל כָּל צְלוֹחִיּוֹתֶיהָ,
בַּקְבּוּקֶיהָ וּקְדֵרוֹתֶיהָ שֶׁל יוֹחַנִּי,
שְׁבָרָם וּזְרָקָם לְכָל הָרוּחוֹת…
מִיָּד נִשְׁמַע מִן הַבַּיִת הַשָּׁכֵן –
קוֹל הַוָּלָד שֶׁנּוֹלַד לְאִמּוֹ בְּשָׁעָה טוֹבָה וּבְמַזָּל טוֹב.
מֵאָז יָדְעוּ הַבְּרִיּוֹת כֻּלָּן
שֶׁמֵּרֹב עָנְיָהּ וּמְרוּדָהּ נֶעֶשְׂתָה יוֹחַנִּי מִרְשַׁעַת.
נָתְנוּ לָהּ פַּרְנָסָה וְיָלְדוּ הַנָּשִׁים אֶת יַלְדֵיהֶן
בְּשָׁלוֹם.



"
