,Title,Translator,Lang,Author,Text
0,יונת הזהב בכסא שלמה,,,תקוה שריג,"
יוֹנַת הַזָהָב בְּכִסֵּא שְׁלֹמֹה / תקוה שריג

© כל הזכויות שמורות. מותר לשימוש לקריאה, לימוד ומחקר בלבד, ואין לעשות ביצירה שימוש מסחרי.


כְּשֶׁעָלָה שְׁלֹמֹה הַמֶּלֶךְ עַל כִּסֵּא הַמַּלְכוּת


שָׂכַר לוֹ אֻמָּנִים לַעֲשׂוֹת לוֹ כִּסֵּא הָדוּר.


וְזֶה הָיָה מַעֲשֵׂה הַכִּסֵּא:


שְׁנֵים-עָשָׂר אֲרָיוֹת שֶׁל זָהָב


וּלְעֻמָּתָם שְׁנֵים-עָשָׂר נְשָׁרִים שֶׁל זָהָב;


אַרְיֵה מוּל נֶשֶׁר, נֶשֶׁר מוּל אַרְיֵה, מְכֻוָּנִים אֵלֶּה מוּל אֵלֶּה:


כַּף-יְמִינוֹ שֶׁל אַרְיֵה-הַזָּהָב


מוּל כְּנַף-שְׂמֹאלוֹ שֶׁל נֶשֶׁר-הַזָּהָב;


כַּף-שְׂמֹאלוֹ שֶׁל אַרְיֵה-הַזָּהָב


מוּל כְּנַף-יְמִינוֹ שֶׁל נֶשֶׁר-הַזָּהָב;


כָּל אֵלֶּה בְּמִסְעַד הַכִּסֵּא.


וּבְידֵי הַכִּסֵּא, מִימִין הַמֶּלֶךְ וּמִשְׂמֹאלוֹ – שִׁבְעִים וּשְׁנַיִם


אֲרָיוֹת מוּל שִׁבְעִים וּשְׁנַיִם נְשָׁרִים.


וּמוֹשַב הַמֶּלֶךְ סְגַלְגַּל, מִלְמַעְלָה,


וְשֵׁשׁ מַדְרֵגוֹת מוֹלִיכוֹת אֵלָיו.


עַל מַדְרֵגָה רִאשׁוֹנָה רָבוּץ שׁוֹר שֶׁל זָהָב


וּלְעֻמָּתוֹ רָבוּץ אַרְיֵה שֶׁל זָהָב


עַל הַמַּדְרֵגָה הַשּׁנִיָּה רָבוּץ דֹב שֶׁל זָהָב


וּלְעֻמָּתוֹ כֶּבֶשׂ שֶׁל זָהָב;


וְעַל הַמַּדְרֵגָה הַשּׁלִישִׁית רָבוּץ נָמֵר שֶׁל זָהָב


וּלְעֻמָּתוֹ נָאקָה (גְּמַלָּה) שֶׁל זָהָב;


וְעַל הַמַּעֲלָה הָרְבִיעִית רָבוּץ נֶשֶׁר שֶׁל זָהָב


וּלְעֻמָּתוֹ רָבוּץ טַוָּס שֶׁל זָהָב;


וְעַל הַמַּדְרֵגָה הַחֲמִשִּׁית רָבוּץ חָתוּל שֶׁל זָהָב


וּלְעֻמָּתוֹ רָבוּץ תַּרְנְגוֹל שֶׁל זָהָב


וְעַל הַמַּעֲלָה הַשּׁשִׁית רָבוּץ נֵץ שֶׁל זָהָב


וּלְעֻמָּתוֹ יוֹנָה שֶׁל זָהָב


הָאוֹחֶזֶת בַּנֵּץ בְּכַפָּהּ.


וּכְשֶׁהָיָה שְׁלֹמֹה הַמֶּלֶךְ


עוֹלֶה וְיוֹשֵׁב עַל כִּסֵּא הַמַּלְכוּת


הָיְתָה יוֹנָה שֶׁל זָהָב עוֹלָה מִמְּקוֹמָהּ


וּפוֹתַחַת אֶת אֲרוֹן הַקֹּדֶשׁ


לוֹקַחַת מִתּוֹכוֹ אֶת סֵפֶר הַתּוֹרָה


וְנוֹתֶנֶת אוֹתוֹ לְיָדָיו שֶׁל שְׁלֹמֹה הַמֶּלֶךְ.


[שִׁיר-הַשִּׁירִים רַבָֹּה ב]
"
