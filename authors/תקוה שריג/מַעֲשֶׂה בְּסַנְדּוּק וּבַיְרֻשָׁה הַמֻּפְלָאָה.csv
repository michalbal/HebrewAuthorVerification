,Title,Translator,Lang,Author,Text
0,מַעֲשֶׂה בְּסַנְדּוּק וּבַיְרֻשָׁה הַמֻּפְלָאָה,,,תקוה שריג,"

בִּשְׁכוּנַת הַיְּהוּדִים בִּטְרִיפּוֹלִי,
בִּרְחוֹב הַשׁוּק הַגְָּדוֹל,
גָּר סַנְדְּלָר יְהוּדִי וּשְׁמוֹ סָרוּסִי.
הָיָה סָרוּסִי אִישׁ תָּם וְיָשָׁר
עוֹשֶׂה מְלַאכְתּוֹ בְּחָרִיצוּת וּבֶאמוּנָה
וּמְפַרְנֵס אֶת אִשְׁתּוֹ וּשְׁלֹשֶת בָּנָיו בְּכָבוֹד.



בְּאַחַת הַפִּנּוֹת שֶׁבְּבֵית־הַמְּלָאכָה שֶׁלוֹ
עָמַד סַנְדּוּק – אַרְגַּז עֵץ, חִשׁוּקָיו נְחֹשֶׁת קָלָל
וּמַנְעוּל כָּבֵד סוֹגֵר עַל מִכְסֵהוּ.
הָיָה מַפְתֵּחַ הַמַּנְעוּל תָּלוּי לוֹ לְסָרוּסִי
עַל חָזֵהוּ כָּל הַיָּמִים וְכָל הַלֵילוֹת.



כַּאֲשֶׁר זָקֵן סָרוּסִי וְיָדָיו רָעֲדוּ
לֹא עָשָׂה נַעֲלַיִם חֲדָשׁוֹת
גַּם לֹא תִּקֵּן נַעֲלַיִם מְשֻׁמָּשׁוֹת
וְהָיָה מְשַׂחֵק כָּל הַיָּמִים בַּסַּנְדּוּק,
פּוֹתְחוֹ וְנוֹעֲלוֹ, נוֹעֲלוֹ וּפוֹתְחוֹ.
כְּשֶׁמֵּתָה אִשְׁתּוֹ שֶׁל סָרוּסִי זָהֳרָה,
פִּרְנְסוּ שְׁלֹשֶׁת הַבָּנִים אֶת אֲבִיהֶם בְּכָבוֹד,
וְלֹא כָּל כָּךְ מֵרֹב צְדָקָה עָשׁוּ זֹאת,
אֶלָּא בְּשֶׁל אוֹתוֹ “סַנְדּוּק” –
שֶׁחָשְׁבוּ שֶׁמָּלֵא הוּא אוֹצָרוֹת בַּל יְשֹׁעֲרוּ,
שֶׁאוֹתוֹ יִירְשׁוּ כְּשֶׁיֵּלֵךְ אֲבִיהֵם בְּדֶרֶךְ כָּל הָאָרֶץ…
כְּכָל שֶׁהִזְדַּקֵּן סָרוּסִי יוֹתֵר וְיוֹתֵר
הָיוּ הַבָּנִים בְּהוּלִים לַעֲלוֹת אִישׁ עַל אָחִיו
בִּדְאָגָה וּבַחֲרָדָה לְכָל צְרָכָיו שֶׁל אֲבִיהֶם.



כַּאֲשֶׁר בָּא הַיּוֹם וְסָרוּסִי נִפְטַר לְעוֹלָמוֹ,
יָשְׁבוּ שְׁלֹשֶׁת הַבָּנִים יַחְדָּיו “שִׁבְעָה”,
בָּכוּ וְהִסְפִּידוּ אֶת אֲבִיהֶם בִּיקָר וְכָבוֹד.
כְּתֹם שְׁלֹשִים יְמֵי הָאֵבֶל, נֶאסְפוּ שְׁלֹשׁתָּם
לִפְתֹּחַ אֶת הַסַּנְדּוּק הַסּוֹדִי
בַּמַּפְתֵּח שֶׁהוֹרִידוּ מִצַּוַּאר אֲבִיהֶם
לְאַחַר שֶׁעָצַם אֶת עֵינָיו…
כְּשֶׁפָּתְחוּ אֶת הַסַּנְדּוּק
מָצְאוּ אוֹתוֹ מָלֵא אֲבָנִים,
וְעַל גַּבֵּי הָאֲבָנִים מְגִלָּה פְּרוּשָׂה
וּבַמְּגִּלָּה כָּתוּב לֵאמֹר:
""כַּבֵּד אֶת אָבִיךָ וְאֶת אִמֶּךָ
לְמָעָן יַאֲרִיכוּן יָמֶיךָ עַל הָאֲדָמָה…
תְּנוּ כָּבוֹד בָּנַי הַיְקָרִים, לְאוֹתָן אֲבָנִים שֶׁבַּסַּנְדּוּק,
שֶׁבִּזְכוּתָן נִתְגַּלְגְּלָה לִידֵיכֶם
אֲפִילוּ בְּלֹא שֶׁהִתְכַּוַּנְתֶּם –
מִצְוַת כִּבּוּד אָב וָאֵם…""





"
