,Title,Translator,Lang,Author,Text
0,עֵצוֹת יְּעוּצוֹת,,,תקוה שריג,"



פַּעַם אַחַת, אָסַף אַלֶּכְּסַנְדֶר מוֹקְדוֹן לְפָנָיו קְבוּצָה שֶׁל חַכְמֵי יִשְׂרָאֵל
וְשָׁאַל אוֹתָם שְׁאֵלוֹת, עַל מְנָת שֶׁיָּשִׁיבוּ לוֹ תְּשׁוּבוֹת עֲלֵיהֶן.
זֶה הָיָה מִנְהַג הַיָּמִים הָהֵם,
שֶׁאָהֲבוּ הַכֹּל לְהִתְנַצֵּחַ זֶה עִם זֶה בִּשְׁאֵלוֹת וּתְשׁוּבוֹת
וּכְשֶׁלֹא הָיְתָה לְאָדָם תְּשׁוּבָה עַל שְׁאֵלַת חֲבֵרוֹ,
נִמְצָא מְנֻצָּח עַל יָדוֹ.
שָׁאַל אוֹתָם אַלֶּכְּסַנְדֶר:
– אֵיזֶהוּ חָכָם?
הֵשִׁיבוּ לוֹ:
– הָרוֹאֶה אֶת הַנּוֹלָד!
שָׁאַל אוֹתָם:
– וְאֵיזֶהוּ גִּבּוֹר?
הֵשִׁיבוּ לוֹ:
– הַכּוֹבֵשׁ אֶת יִצְרוֹ!
שָׁאַל אוֹתָם:

וְאֵיזֶהוּ עָשִׁיר?

הֵשִׁיבוּ לוֹ:

הַשָּׂמֵחַ בְּחֶלְקוֹ!

שָׁאַל אוֹתָם:

וּמָה יַּעֲשֶׂה אָדָם שֶׁיִּהְיוּ חַיָּיו  טוֹבִים?

הֵשִׁיבוּ לוֹ:

יַשְׁקִיעַ עַצְמוֹ בְּמַעֲשִׂים לְטוֹבַת הַזּוּלַת  וְלֹא יַחְשֹׁב רַק עַל טוֹבָתוֹ כָּל הַיָּמִים!

שָׁאַל אוֹתָם:

וּמַה יַּעֲשֶׂה אָדָם שֶׁיִּהְיוּ חַיָּיו רָעִים  וּמָרִים?

הֵשִׁיבוּ לוֹ:

יַחְשֹׁב כָּל הַיָּמִים רַק עַל גּוּפוֹ וְעַל  צְרָכָיו!

שָׁאַל אוֹתָם:

וּמַה יַּעֲשֶׂה אָדָם שֶׁיִּהְיֶה אָהוּב עַל  חֲבֵרָיו?

הֵשִׁיבוּ לוֹ:

יִשְׂנָא אֶת הַכָּבוֹד וְאֶת הַשִּׁלְטוֹן  בְּזוּלָתוֹ!


וְהָיו חַכְמֵי יִשְׂרָאֵל מְשִׁיבִים כָּל תְּשׁוּבוֹתֵיהֶם כָּל חָכָם לְחוּד בְּאָזְנֵי הַמֶּלֶךְ
וְנִמְצְאוּ כָּל תְּשׁוּבוֹתֵיהֶם זֵהוֹת זוֹ לָזוֹ בַּתֹּכֶן וּבַלָּשׁוֹן.
אָמַר אַלֶּכְּסַנְדֶר מוֹקְדוֹן לַחֲכָמִים:

שְׁאֵלוֹת קָשׁוֹת שָׁאַלְתִּי אֶתְכֶם  וּתְשׁוּבוֹתֵיכֶם יָפוֹת וּמְחֻכָּמוֹת!

הִלְבִּישׁ אוֹתָם בִּגְדֵי אַרְגָּמָן וְנָתַן רְבִידֵי זָהָב עַל צַוְּארֵיהֶם…




"
