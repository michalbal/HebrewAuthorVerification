,Title,Translator,Lang,Author,Text
0,שְׁמוֹנִים מְכַשְּׁפוֹת בִּמְעָרָה אַחַת,,,תקוה שריג,"




בִּימֵי בַּיִת שֵׁנִי בִּגְדֻלָּתוֹ,
בִּזְמַן שֶׁהָיָה שִׁמְעוֹן בֶּן־שֶׁטַח נָשִׂיא,
בָּאוּ וְסִפְּרוּ לוֹ שֶׁבִּמְעָרָה אַחַת בְאַשְׁקְלוֹן יוֹשְׁבוֹת שְׁמוֹנִים מְכַשְּׁפוֹת.
קָרָא רַבִּי שִׁמְעוֹן לִשְׁמוֹנִים בַּחוּרִים יָפִים וַחֲסֻנִּים
שֶׁיִּהְיוּ מוּכָנִים לָצֵאת עִמּוֹ לְאַשְׁקְלוֹן.
חִכָּה רַבִּי שִׁמְעוֹן לְיוֹם סַגְרִיר.
כְּשֶׁבָּא יוֹם סַגְרִיר וַחֲשֵׁכָה עָטְפָה אֶת הָעוֹלָם,
נָתַן רַבִּי שִׁמְעוֹן טַלִּית לְבָנָה לְכָל בָּחוּר, נְתוּנָה בְּכַד שֶׁל חֶרֶס,
כְּדֵי שֶׁלֹּא יֵרָטְבוּ מִן הַגֶּשֶׁם.
חָבְשׁוּ הַבַּחוּרִים אֶת הַכַּדִּים לְרָאשֵׁיהֶם.
יָרְדוּ כֻּלָּם בְּיַחַד לְאַשְׁקְלוֹן, אֵצֶל אוֹתָהּ מְעָרָה.
לִפְנֵי שֶׁנִּכְנַס רַבִּי שִׁמְעוֹן לַמְּעָרָה,
קָבַע סִימָנִים לִשְׁמוֹנִים הַבַּחוּרִים:
– אִם אֶשְׁרֹק שְׁרִיקָה אַחַת, הִתְיַצְּבוּ, עֲטוּפֵי טַלִּיתוֹת עַל רָאשֵׁיכֶם;
– אִם אֶשְׁרֹק שְׁתֵּי שְׁרִיקוֹת, הִכָּנְסוּ כֻּלְּכֶם לַמְּעָרָה,
וְכָל בָּחוּר מִכֶּם יַחֲזִיק בִּמְכַשֵּׁפָה אַחַת וְיָרִים אוֹתָהּ מִן הָאָרֶץ,
שֶׁכֵּן דַּרְכָּן שֶׁל מְכַשְּׁפוֹת, כְּשֶׁמְּרִימִים אוֹתָן מִן הַקַּרְקַע,
הֵן חֲדֵלוֹת לִהְיוֹת מְכַשְּׁפוֹת…
עָמַד רַבִּי שִׁמְעוֹן בְּפֶתַח הַמְּעָרָה וְקָרָא פְּנִימָה:
– אוֹיִים, אוֹיִים, אוֹיִים! פְּתַחְנָה לִי, אֶחָד מִשֶּׁלָּכֶן אֲנִי!
הֵצִיצוּ הַמְּכַשְּׁפוֹת וְרָאוּ שֶׁרֹאשׁוּ יָבֵשׁ בְּתוֹךְ הַגֶּשֶׁם הַנּוֹרָא.
אָמְרוּ לוֹ:
– אֵיךְ רֹאשְׁךָ מְנֻגָּב כָּל־כָּךְ בִּשְׁעַת הַגֶּשֶׁם?
אָמַר לַמְכַשְּׁפות: – הָיִיתִי מְהַלֵּךְ בֵּין טִפּוֹת הַגֶּשֶׁם…
(וּבֶאֱמֶת הָיָה יָבֵשׁ בְּשֶׁל הַכַּד שֶׁחָבַשׁ לְרֹאשׁוֹ)
אָמְרוּ לוֹ:
– וּמָה רְצוֹנְךָ מֵאִתָּנוּ?
אָמַר לָהֶן:
– לִלְמֹד מִכֶּן מַעֲשֵׂי כְּשָׁפִים שֶׁאֵינִי יוֹדֵעַ עֲדַיִן
וּלְלַמֵּד אֶתְכֶן מַעֲשֵׂי כְּשָׁפִים שֶׁאֵינְכֶן יוֹדְעוֹת עֲדַיִן.
אָמְרוּ לוֹ: – הִכָּנֵס!
נִכְנַס, יָשַׁב בֵּינֵיהֶן וְאָמַר:
עֲשֵׂינָה מַעֲשֵׂי כְּשָׁפִים שֶׁאֵינִי יוֹדֵעַ!
אָמְרָה אַחַת מֵהֶן מַה שֶּׁאָמְרָה, וְהוֹפִיעַ שֻׁלְחָן עָרוּךְ.
אָמְרָה שְׁנִיָּה מַה שֶּׁאָמְרָה וְהוֹפִיעַ עַל הַשֻּׁלְחָן לֶחֶם לָבָן וָרַךְ.
אָמְרָה שְׁלִישִׁית מַה שֶּׁאָמְרָה, וְהוֹפִיעוּ עַל הַשֻּׁלְחָן דָּגִים וּבָשָׂר וְכָל מִינֵי מַטְעַמִּים.
אָמְרָה רְבִיעִית מַה שֶּׁאָמְרָה, וְהוֹפִיעוּ עַל הַשֻּׁלְחָן כַּדֵּי יַיִן וְכוֹסוֹת בְּדֹלַח נוֹצְצוֹת.
אָמְרָה חֲמִישִׁית מַה שֶּׁאָמְרָה, וְהוֹפִיעוּ עַל הַשֻּׁלְחָן פֵּרוֹת מִפֵּרוֹת שׁוֹנִים,
אָמְרָה שִׁשִּׁית מַה שֶּׁאָמְרָה, וְהוֹפִיעוּ מַיִם לִנְטִילַת יָדַיִם בִּקְעָרוֹת שֶׁל זָהָב.
אָמְרָה שְׁבִיעִית מַה שֶּׁאָמְרָה, וְהוֹפִיעוּ מַגָּבוֹת חַמּוֹת וְרַכּוֹת לְנִגּוּב הַיָּדַיִם.
וְכָךְ אָמְרוּ שְׁמוֹנִים הַנָּשִׁים הַמְכַשְּׁפוֹת, כָּל אַחַת מַה שֶּׁאָמְרָה,
וְהוֹפִיעוּ כָּל דִבְרֵי חֶמְדָּה וְתַפְנוּקִים שֶׁבָּעוֹלָם.
כְּשֶׁסִּיְּמוּ לְהָבִיא הַכֹּל, וְהָיְתָה הַמְּעָרָה


מוּצֶפֶת אוֹר יְקָרוֹת וּמְלֵאָה כָּל טוּב, שָׁאֲלָה

רַבַּת־הַמְכַשְּׁפוֹת אֶת רַבִּי שִׁמְעוֹן בֶּן־שֶׁטַח:

הֶרְאֵינוּ לְךָ מָה אֲנַחְנוּ יוֹדְעוֹת לַעֲשׂוֹת בִּכְשָׁפִים,
עַכְשָׁו הַרְאֵנוּ מַה יּוֹדֵעַ אַתָּה, וַאֲנַחְנוּ אֵינֶנּוּ יוֹדְעוֹת!
אָמַר לָהֶן:
– אֲנִי יוֹדֵעַ לִשְׁרֹק! תְּחִלָּה שְׁרִיקָה אַחַת וְאַחֲרֶיהָ שְׁתֵּי שְׁרִיקוֹת,
וּמִיָּד נִכְנָסִים לְכָאן, לְתוֹךְ הַמְּעָרָה שֶׁלָּכֶן,
שְׁמוֹנִים בַּחוּרִים נָאִים וַחֲסֻנִּים, לְבוּשֵׁי טַלִּיתוֹת,
וְכָל אֶחָד מֵהֶם מוֹצֵא בֵּינֵיכֶן אֶת בַּת זוּגוֹ.
הֵם יִהְיוּ מְשַׂמְּחִים אֶתְכֶן וְאַתֶּן תִהְיֶינָה מְשַׂמְּחוֹת אוֹתָם…
שָׁרַק שְׁרִיקָה אַחַת וְהָיוּ כָּל אוֹתָן מְכַשְּׁפוֹת מַבִּיטוֹת בְּפֶתַח הַמְעָרָה.
שָׁרַק שְׁתֵּי שְׁרִיקוֹת וּמִיָּד נִכְנְסוּ שְׁמוֹנִים בַּחוּרִים כַּאֲרָזִים,
יְפֵי־פָּנִים וִיפֵי תֹּאַר, עֲטוּפים טַלִּיתוֹת לְבָנוֹת…
הֶחֱזִיק כָּל אֶחָד מִן הַבַּחוּרִים מְכַשֵּׁפָה אַחַת בִּזְרוֹעוֹתָיו וְהוֹצִיאָהּ מִן הַמְּעָרָה.
הָיוּ שְׁמוֹנִים הַמְכַשְּׁפוֹת לְכַלּוֹת נָאוֹת וַחֲסוּדוֹת לִבְנֵי זוּגָן הַיָּפִים וְהַחֲסֻנִּים.
וְלֹא נוֹתְרָה מְכַשֵּׁפָה אַחַת בְּאַשְׁקְלוֹן וּבְאֶרֶץ־יִשׂרָאֵל כֻּלָּהּ…








"
