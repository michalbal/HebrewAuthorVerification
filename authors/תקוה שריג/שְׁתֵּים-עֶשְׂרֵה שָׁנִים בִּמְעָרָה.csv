,Title,Translator,Lang,Author,Text
0,שְׁתֵּים-עֶשְׂרֵה שָׁנִים בִּמְעָרָה,,,תקוה שריג,"


לִפְנֵי שָׁנִים רַבּוֹת, כָּבְשׁוּ הָרוֹמָאִים אֶת אֶרֶץ-יִשְׂרָאֵל


בְּכֹחַ הַחֶרֶב.


גָּזְרוּ עַל יוֹשְׁבֵי הָאָרֶץ הַיְּהוּדִים גְּזֵרוֹת קָשׁוֹת:


שֶׁלֹּא יִשְׁמְרוּ אֶת הַשַּׁבָּת,


שֶׁלֹּא יַעֲשׂוּ בְּרִית-מִילָה לְיַלְדֵיהֶם


וְשֶׁלֹּא יִלְמְדוּ תּוֹרָה.


הָיוּ הַיְּהוּדִים מְקַיְּמִים אֶת הַמִּצְווֹת בַּסֵּתֶר.


נִתְרַבּוּ הַמַּלְשִׁינִים, שֶׁהָיוּ מְסַפְּרִים לָרוֹמָאִים עַל


מַעֲשֵׂי הַיְּהוּדִים בַּסֵּתֶר.


בָּרְחוּ יְהוּדִים רַבִּים לִמְעָרוֹת וְלִנְקִיקֵי סְלָעִים, מִפְּנֵי


הָרוֹמָאִים.


רַבִּי שִׁמְעוֹן בַּר-יוֹחַאי וְאֶלְעָזָר בְּנוֹ


הָיוּ גְּדוֹלִים בַּתּוֹרָה וְהֶעֱמִידוּ תַּלְמִידִים רַבִּים.


שָׂנְאוּ הָאָב וּבְנוֹ אֶת הָרוֹמָאִים שִׂנְאָה קָשָׁה וְעָבְרוּ עַל


הַגְּזֵרוֹת.


חִפְּשׂוּ הָרוֹמָאִים אַחֲרֵיהֶם, לְהָרְגָם.


הִסְתַּתְּרוּ רַבִּי שִׁמְעוֹן בַּר-יוֹחַאי וּבְנוֹ אֶלְעָזָר בִּמְעָרָה


אַחַת,


בִּפְקִיעִין, אֲשֶׁר בַּגָּלִיל הָעֶלְיוֹן.


לֹא הָיָה לָהֶם בֶּגֶד לִלְבּשׁ, מִלְּבַד הַבֶּגֶד שֶׁעַל גּוּפָם.


מֶה עָשׂוּ? הָיוּ לוֹבְשִׁים בִּגְדֵיהֶם רַק בִּשְׁעַת הַתְּפִלָּה.


גָּמְרוּ תְּפִלָּתָם – פָּשְׁטוּ בִּגְדֵיהֶם, כִּסּוּ אֶת גּוּפָם


בְּחוֹל, עַד צַוָּארָם,


וְלָמְדוּ תּוֹרָה. כָּךְ עָשׂוּ יוֹם-יוֹם.


כָּלְתָה הַצֵּידָה שֶׁהֵבִיאוּ עִמָּם לַמְּעָרָה


וְלֹא הָיָה לָהֶם מַה לֶּאֱכֹל וְלִשְׁתּוֹת.


נַעֲשָׂה לָהֶם נֵס,


וְנִבְקַע מַעְיָן עַל פִּי הַמְּעָרָה וְצָמַח לָהֶם עֵץ חָרוּב.


אָכְלוּ מִפְּרִי הֶחָרוּב וְשָׁתוּ מִמֵּי הַמַּעְיָן.


כָּךְ עָשׂוּ שָׁנִים רַבּוֹת.


כְּתֹם שְׁתֵּים-עֶשְׂרֵה שָׁנָה,


בָּא אֵלִיָּהוּ הַנָּבִיא בִּדְמוּת זָקֵן וְקָרָא לְתוֹךְ הַמְּעָרָה:


– רַבִּי שִׁמְעוֹן בַּר-יוֹחַאי וְרַבִּי אֶלְעָזָר,


מֵת הַקֵּיסָר וּבָטְלוּ גְּזֵרוֹתָיו!


צְאוּ מִן הַמְּעָרָה וְשׁוּבוּ לְבַתֵּיכֶם.


גַּדְּלוּ בְּנֵיכֶם לְתוֹרָה וּלְמִצְווֹת.


יָצְאוּ מִן הַמְּעָרָה, שִׁפְשְׁפוּ עֵינֵיהֶם מִפְּנֵי זֹהַר הַשֶּׁמֶשׁ.


רָאוּ, שֶׁאֲנָשִׁים חוֹרְשִׁים וְזוֹרְעִים וְהָעוֹלָם כְּמִנְהָגוֹ


נוֹהֵג,


וְלֹא מָצְאוּ אֶת הַזָּקֵן, שֶׁבִּשֵּׂר לָהֶם הַבְּשׂוֹרָה הַטּוֹבָה,


וְלֹא יָדְעוּ שֶׁאֵלִיָּהוּ הַנָּבִיא הָיָה.


הָיוּ אֶבְרֵיהֶם מְלֵאִים פְּצָעִים מִן הָחוֹל וּמִן הַחֲשֵׁכָה


וּמִן הָאֹכֶל הַדַּל, שֶׁאָכְלוּ שְׁתֵּים-עֶשְׂרֵה שָׁנָה.


לָקְחוּ אוֹתָם לְבֵית-מֶרְחָץ בִּטְבֶרְיָה לְרַפֵּא אֶת אֶבְרֵיהֶם


בַּשֶּׁמֶן.


כְּשֶׁהִפְשִׁיטוּ בִּגְדֵיהֶם לְרַפְּאָם, בָּכוּ הַמְּרַפְּאִים


לְמַרְאֵה הַפְּצָעִים.


נָשְׁרוּ דִמְעוֹתֵיהֶם עַל הַפְּצָעִים


וְצָעֲקוּ רַבִּי שִׁמְעוֹן בַּר-יוֹחַאי וְאֶלְעָזָר בְּנוֹ מִכְּאֵב.


אָמְרוּ הַמְרַפְּאִים:


– אוֹי לָנוּ, שֶׁרָאִינוּ אֶתְכֶם בְּכָךְ!


אָמַר לָהֶם רַבִּי שִׁמְעוֹן בַּר-יוֹחַאי:


– אַשְׁרֵיכֶם, שֶׁרְאִיתֶם אוֹתָנוּ בְּכָךְ.


אִלְמָלֵא הָיוּ פְּצָעִים אֵלֶּה עַל גּוּפֵינוּ,


לֹא הָיְתָה בָּנוּ תּוֹרָה זוֹ שֶׁיֵּשׁ בָּנוּ.


אִלְמָלֵא בָּא אֵלִיָּהוּ הַנָּבִיא לְפֶתַח הַמְּעָרָה וְקוֹרֵא לָהֶם


שֶׁמֵּת הַקֵּיסָר וּבָטְלוּ הַגְּזֵרוֹת, לֹא הָיוּ יוֹדְעִים שֶׁכָּךְ


הָיָה.


קָרָא לָהֶם, יָצְאוּ,


שָׁבוּ לְבָתֵּיהֶם, גִּדְּלוּ אֶת בְּנֵיהֶם לְתוֹרָה וּלְמִצְווֹת,


הֶאֱרִיכוּ שָׁנִים רַבּוֹת וְהֶעֱמִידוּ תַּלְמִידִים גְּדוֹלִים


בַּתּוֹרָה,


וְכָל זֹאת בִּזְכוּתוֹ שֶׁל אֵלִיָּהוּ הַנָּבִיא,


זָכוּר לַטּוֹב.


"
