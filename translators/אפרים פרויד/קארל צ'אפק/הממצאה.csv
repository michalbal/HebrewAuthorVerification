,Title,Translator,Lang,Author,Text
0,הממצאה,אפרים פרויד,מצ'כית,קארל צ'אפק,"
אני אומר לך, אדוני: בשביל להמציא צריך מתודה מסוימת. אינך
יכול לסמוך על מקרה או על מזל או על השראה; כך לא תגיע לעולם לכלום. תחילה
אתה חייב לדעת מה בעצם אתה רוצה להמציא. הממציאים לרוב ממציאים משהו,
אחר־כך מהרהרים למה זה יכול להיות טוב, ובסוף הם נותנים להמצאתם איזה שם.
אני הפכתי את התהליך, אדוני; ככל שהדבר נוגע לי, אני מתחיל בהמצאת שם, ורק
אחר־כך אני בונה את הדבר עצמו; בדרך זו מצאתי מקור חדש של השראה טכנולוגית.
מהמלים אל הדברים: זה התהליך שלי.
חכה, אני אסביר לך את זה באופן מוחשי. למשל בני האדם כבר
מזמן המציאו נפחיות, בתי דפוס, חדרי המתנה, אכסניות, משחטות ודברים שכאלה.
חדרי המתנה יש לנו; אלא שהאדם המודרני לעולם אין לו זמן להמתין; סיסמתו היא
מהירות, חיפזון, טמפו. ובכן, אני אומר בלבי, מדוע שלא נקים לו מחפּזוֹת?
מחפּזה כזאת שומה שתהא מצוידת בממהרים, מלחצים, מזרזים, מרעוֹשים וממהוּמוֹת;
כבר רשמתי פטנטים על מיני מחרקוֹת, מצרחוֹת מפריעוֹנים ותקלוּלים; כל אלה כלים
ומכשירים חדשים, אדוני, שאיש עוד לא המציא אותם. זה הכל: צריך להמציא מלים
חדשות בכדי למצוא דברים חדשים ופתרונות חדשים.
או תסתכל: יש לנו מצנחים ואפילו מכונת נפילה של
;Atwood אבל איש עוד לא חשב על תעשיית נפלוּלים, משהו שתמיד
ובכל התנאים יפול. מדוע שיפלו לכם תמיד צלחות ואגרטלים, פסלונים וחפצי בית
אחרים? רכשו נפלוּל! נופל תמיד, באחריות! נסו ותהיו מרוצים! אספק לכם גם
ממעוֹדוֹת בצורות שונות, וכן מקנטים ומרגזים בכל הגדלים ובאריזת דה־לוקס. האם
התגלגל ונעלם לכם פעם כפתור זערורי? קנו לכם מגללית! היא תתגלגל לכם
באחריות לכל פינות החדר.
הורים, קנו לילדיכם לכלוּכוֹת! תחסכו מהם את עמל ההתלכלכות
ולכלוך בגדיהם! לכלוּכה מופקת עם מבחר זהוּמוֹת בשלושים כתר המערכת. לכל מטבח
ראוי לשמו שייכת שׂרוֹפת מודרנית. האם תצטיידתם כבר בממעוֹכת ומקרעת לארון
הבגדים שלכם? לכבוד משרדי המממשלה אנחנו ממליצים על מדחה החלטות אוטומטי.
בשום משק בית מודרני בל תחסר משבּרה יעילה ומאחרה דייקנית ומהימנה! לא
תחמיצו שום הזדמנות לאחר!
האם אתם שוגים מדי פעם? כמובן, שכן כל אדם שוגה. אבל למה
שתעמלו קשה בשגיאותיכם? המשגגה שלנו המוגנת בפטנטים תעשה את השגיאות
במקומכם! המשגגה החדשה שלנו מודל 1303 FV מגיעה לשיא של 699 שגיאות ליום! – אתם מתכוננים למסע? אל תשכחו
לכלול בזוודכם מתּעיה שלנו! זול, מהימן, פרקטי. אתם מתבטלים? רכשו את הבּטוֹלת
שלנו. הילוך שקט, הוצאות תפעול נמוכות. פטנט בכל ארצות תבל. – קנו ליקיריכם
את המתנה הפופולרית – השעמוֹמת. מקור שעמום נפלא! סדרו לכם בבית משעמה
משלכם! קניתם כבר מפגעה מתוצרתנו? אין לה תחליף בבתי הספר, במשרדים במפעלים
גדולים וגם במשק הבית – ההמצאה הסנסציונית ביותר של תקופתנו: מעצרה! שום
גלגל לא יסתובב! חדש! מומלץ לכל המפעלים שנקלעו לקשיים בעקבות המשבר
הכלכלי. – לא עוד הפסדים! להפסדיך הקטנים ידאג המעלוֹם הזול או המפסדה
בציפוי ניקל. להפסדים של מפעלים גדולים יותר אנחנו ממליצים על המחפשׂה
המכנית או המאבּוֹדת האוטומטית היעילה ביותר, המסדרת במהימנות גם את ההפסדים
הגדולים ביותר. רכשו את המחבּוֹלת האוניברסלית שלנו! היא תחבל לכם בכל,
באחריות מלאה, בבית ובדרך, בעבודה ובחיי החברה. אתה מגמגם? קנה לך גמגוֹמת,
בצורת גלולה או אבקה. תגמגם בלא כל מאמץ. רופאים ממליצים. מכתבי הערכה
במאות אלפים. – אתה עצבני. עצביך עייפו מהרעש הבלתי פוסק שהוא קללת
תקופתנו. הזמן לך עוד היום את המשתּקה החדשה שלנו! המשתּקה היא מכשיר שלא
יוצא ממנו שום קול. הקשב למשתּקה שלנו ועצביך יבואו אל המנוחה. הטיפוס החדש
ביותר של משתּקה, נתונה בקופסת מהגוני מרהיבה, עם חיבור לחשמל, רק 1795 כתרים. המלה האחרונה בטכנולוגיית הרדיו.
כן, אדוני, כך צריך לעשות את זה. מצא לך מלה, ואחר־כך כבר קל לבנות מציאות שתתאים לה. זה מה שאני קורא קידמה מדעית, אדוני. אז שלום
לך, אדוני, אני אין לי זמן: אני עובד עכשיו על קלקוֹלת אוניברסלית. מזה אפשר
יהיה לעשות כסף גדול, הלא כן?
15.3.1936



"
