,Title,Translator,Lang,Author,Text
0,נאום הנעילה,בנימין אליאב,מרוסית,זאב ז'בוטינסקי,"



בראשית דברי ברצוני לשלוח את ברכת ברית הצה""ר העולמית לאסירים היהודים
הנמקים בבתי־הכלא בארץ ישראל: חינקס ואורפלי. מרימים אנו את קולנו
ודורשים את שחרורם, ואף מבקשים דרכים לשחרורם.
נלחמנו בועידה זו איש ברעהו, אבל מלחמה זו לא תפגע בעבודתנו. בסופו של דבר
השגנו את האחדות, ויכולים אנו לשכוח את כל הניגוּדים.
נוטלים אנו עמנו מכאן יותר מהחלטות בלבד. נוטלים אנו גם רגש נעלה של אחריות
להתחיבויות שהטלנו על עצמנו. עם ועידתנו זו נסתיימו ימי־הנעורים של
תנועתנו. תנועתנו נהפכה מגרעין לצמח הגדל והולך. מעתה יש לה תפקידים משלה
ודרכים משלה. חלק בלתי־נפרד מרוחו של הצה""ר היא הבלטת רעיון המדינה העברית.
את הרעיון הזה נישא לכל מקום, גם אל תוך ההסתדרות הציונית. המלה “קאַלה”,
לא הוּבנה עדיין כראוי בועידה זו, אבל היא תיחשב בעתיד למופת של זהירות
פוליטית ותבונה אזרחית, ועליה יסתמכו אולי גם עמים אחרים.
עתה חפשים אנחנו. איש לא יפריע את התפתחותנו, וההצלחה תלויה בנו בלבד.
תנועת הפּטיציה תחשמל את המוני ישראל בעולם ותכניס אותם תחת כנפי תנועתנו.
היא תלבש צורה של שלבי הפגנות בעולם כולו. הנהלתנו החדשה הטילה על שכמה
אחריות רבה, ועל־ידי כך גילתה את האֵימון שהיא רוחשת לצירים ולהמוני
הבוחרים. בשעה שמתחילים אנו לצעוד, צריך שיהיו בידינו האמצעים לכך. להעתקת
מקום־מושבה של ההנהלה לז’ניבה נודעת משמעוּת פוליטית ומוסרית רבּה. לא זו
השאלה, אם אנו “ברוגז” עם מעצמת־המאַנדאַט ואם לאו. וגם לא זו השאלה, אם
תשאר מעצמת־מאַנדאַט זו או אם תבוא במקומה אחרת. ז’ניבה פירושה: הכרזה על
תקווֹת רביזיוניסטיות, על אמונה רביזיוניסטית, על מחאות ועל האשמות
רביזיוניסטיות. תמיד מתקשרים אנו עם אותו חלק באנושות, המגלה אמונה ותקוה
ומוסר. כעת נכוון את תעמולתנו לפי “רוח ז’ניבה”. המרכז הרביזיוניסטי
בז’ניבה והפּריפריה הרביזיוניסטית והיהודית שבכל פזורי ישראל ישלימו זה את
זה. בראשית פברואר 1933 נתחיל את עבודתנו בז’ניבה, ויחד אתנו יתחילו לפעול
גם המוני הצה""ר, המוני עם ישראל. חברי ואני נמלא אז תפקיד ציוני, והמלה
“ציוני” לא תהיה עוד טעות־דפוס.
ייתכן כי בשתי השנים הבאות כבר לא תהא כל חשיבות לעקרון־“קאַלה”. אולי נהיה
די חזקים למשול בתנועתנו בצורות פַּארלאַמנטריות, וברית הצה“ר תיהפך
למנגנון הממלא את כל התפקידים בבניין המדינה העברית. אולם, עד אז מתגאה
אני בנוסחת־”קאַלה"".
הצגנו לעיני עם ישראל מופת של התחדשוּת לאומית וארגונית. והריני מברך את
כולכם על העבודה שעשיתם. בועידה זו התאחדנו, ואין ספק שנצליח גם בשאר שׂדות־פעולתנו.



"
