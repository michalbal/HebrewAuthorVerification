,Title,Translator,Lang,Author,Text
0,סִפּוּר הַכַּלִיף הָארוּן אַלרְרַשִׁיד וְהַגְּבִירָה זֻבַּיְדָה בַּמֶּרְחָץ,יוסף יואל ריבלין,מערבית,יוסף יואל ריבלין,"

סִפְּרוּ שֶׁהַכַּלִיף הָארוּן אַלרְרַשִׁיד הָיָה אוֹהֵב אֶת הַגְּבִירָה
זֻבַּיְדָה אַהֲבָה עַזָּה וּבָנָה לָהּ מָקוֹם – גַּן לְטַיֵּל בּוֹ,
וְעָשָׂה בוֹ יַמָּה קְטַנָּה שֶׁל מַיִם, וְעָשָׂה אוֹתָהּ סוּגָה
בָעֵצִים, וְשִׁלַּח בָּה אֶת הַמַּיִם מִכָּל צַד, וְנִסְתַּבְּכוּ
סְבִיבָהּ הָעֵצִים עַד כְּדֵי זֶה, שֶׁכְּשֶׁנִּכְנַס אָדָם לְהִתְרַחֵץ
בְּאוֹתָהּ יַמָּה, לֹא רָאָהוּ אָדָם מֵרֹב עֲלֵי הָעֵצִים.


אֵרַע שֶׁנִּכְנְסָה הַגְּבִירָה זֻבַּיְדָה יוֹם אֶחָד לְאוֹתוֹ מָקוֹם וּבָאָה
אֶל הַיַּמָּה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַשְּׁלשׁ מֵאוֹת וּשְׁמוֹנִים וְשִׁשָּׁה,
אָמְרָה: שָׁמַעְתִּי, הַמֶּלֶךְ הַמְאֻשָׁר, שֶׁהַגְּבִירָה זֻבַּיְדָה,
כְּשֶׁנִּכְנְסָה לְאוֹתוֹ מָקוֹם וּבָאָה אֶל הַיַּמָּה, הִתְבּוֹנְנָה
לְיָפְיָהּ וּמָצְאוּ פְנֵי־מֵימֶיהָ וּסְבַךְ הָעֵצִים עָלֶיהָ חֵן
בְּעֵינֶיהָ. וְהָיָה זֶה בְיוֹם חַם מְאֹד. פָּשְׁטָה שִׂמְלוֹתֶיהָ
וְיָרְדָה לַיַּמָּה וְעָמְדָה, וְלֹא הָיוּ הַמַּיִם מְכַסִּים אֶת
הָעוֹמֵד בָּהֶם נִצָּב. הִתְחִילָה מְמַלְּאָה אֶת הַמַּיִם בְּקֻמְקוּם
שֶׁל כֶּסֶף וְיוֹצֶקֶת אֶת הַמַּיִם עַל גּוּפָהּ. נוֹדַע הַדָּבָר
לַכַּלִיף וְיָרַד מֵאַרְמוֹנוֹ לְבַלֵּשׁ אוֹתָהּ מֵאֲחוֹרֵי עֲלֵי
הָעֵצִים, וְרָאָה אוֹתָהּ עֲרֻמָּה, וְנִגְלָה מִמֶּנָּה מַה שֶּׁהָיָה
מְכֻסֶּה כָרָגִיל. כְּשֶׁהִרְגִּישָׁה בִנְשִׂיא־הַמַּאֲמִינִים
מֵאֲחוֹרֵי עֲלֵי־הָעֵצִים וְיָדְעָה שֶׁרָאָה אוֹתָהּ עֲרֻמָּה, פָּנְתָה
אֵלָיו וְהִבִּיטָה אֵלָיו, וּבוֹשָׁה מִפָּנָיו וְכִסְּתָה חֵיקָהּ,
וְאוּלָם לֹא יָכְלָה לְהַסְתִּירוֹ כֻלּוֹ שֶׁגָדוֹל הָיָה וְעָגֹל.
הָפַךְ פָּנָיו מִיָּד מִמֶּנָה מִתְפַּלֵּא, וְנָשָׂא קוֹלוֹ
בְּבֵית־שִׁיר זֶה:


רָאֲתָה עֵינִי אֶת אֲשֶׁר יוֹגֵינִי,


וְהִצִּית מְבֻקָּשִׁי בִּי יְגוֹנִי.


וְלֹא יָדַע מַה לֹאמַר אַחֲרֵי זֶה. שָׁלַח לִקְרֹא אֶת אַבּוּ־נֻוָאס.
כְּשֶׁעָמַד לְפָנָיו, אָמַר לוֹ הַכַּלִיף:


""שָׂא לְפָנַי שִׁיר שֶׁבְּהַתְחָלָתוֹ:


רָאֲתָה עֵינִי אֶת אֲשֶׁר יוֹגֵינִי,


וְהִצִּית מְבֻקָּשִׁי בִּי יְגוֹנִי"".


אָמַר לוֹ: “שָׁמַעְתִּי וּפְקֻדָּתְךָ אֲמַלֵּא”, פָּתַח בְּלִי הֲכָנוֹת,
כְּהֶרֶף עַיִן וְנָשָׂא קוֹלוֹ בְּבָתֵּי־שִׁיר אֵלֶּה:


רָאֲתָה עֵינִי אֶת אֲשֶׁר יוֹגֵינִי,


וְהִצִּית מְבֻקָּשִׁי בִּי יְגוֹנִי.


בִּגְלַל עָפְרָה שָׁבַתְנִי שְׁבוֹת


תַּחַת צֵל שְׁנֵי עֲצֵי הַלּוֹט.


מַיִם עָלֶיהָ יָצָקָה,


מִקַּנְקַן כֶּסֶף הֵרִיקָה.


וְעֵת רָאַתְנִי אוֹתוֹ כִסְּתָה,


אַךְ יָדָהּ לֹא כֹל צָפְנָה אִתָּהּ.


הוֹי לוּ אֻשַׁרְתִּי עִמָּהּ לִהְיוֹת


שָׁעָה אַחַת אוֹ גַם שְׁתֵּי שָׁעוֹת.


חִיֵּךְ נְשִׂיא־הַמַּאֲמִינִים לִדְבָרָיו וְהֵיטִיב לוֹ, וְנִפְטַר
מִמֶּנוּ שָׂמֵחַ.


וּמִמַּה שֶּׁיְסֻפָּר:

"
