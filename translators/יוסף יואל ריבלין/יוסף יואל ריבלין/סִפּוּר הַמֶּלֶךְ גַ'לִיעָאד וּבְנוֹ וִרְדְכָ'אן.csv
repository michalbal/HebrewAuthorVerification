,Title,Translator,Lang,Author,Text
0,סִפּוּר הַמֶּלֶךְ גַ'לִיעָאד וּבְנוֹ וִרְדְכָ'אן,יוסף יואל ריבלין,מערבית,יוסף יואל ריבלין,"

הָיָה בִזְמַנִּים שֶׁקָּדְמוּ וּבְדוֹרוֹת וְעִתִּים שֶׁחָלְפוּ מֶלֶךְ
בְּאֶרֶץ הֹדּוּ. וְהָיָה מֶלֶךְ אַדִּיר, גְּבַהּ־הַקּוֹמָה
וִיפֵה־הַמַּרְאֶה, מִדּוֹתָיו נָאוֹת וּתְכוּנוֹתָיו יָפוֹת, מֵיטִיב לָעֲנִיִּים וְאוֹהֵב אֶת נְתִינָיו וְאֶת כָּל בְּנֵי מַמְלַכְתּוֹ.
וְהָיָה שְׁמוֹ גַ’לִיעָאד. וְהָיוּ תַחַת יָדוֹ בְמַמְלַכְתּוֹ שְׁנַיִם וְשִׁבְעִים מְלָכִים, וּלְאַרְצוֹתָיו שְׁלֹש מֵאוֹת וַחֲמִשִּׁים
קָאצִ’י. וְהָיוּ לוֹ שִׁבְעִים מִשְׁנֶה, וְהִפְקִיד עַל כָּל עֲשָׂרָה
מֵאַנְשֵׁי צְבָאוֹ רֹאשׁ. וְהָיָה רֹאשׁ מִשְׁנָיו אָדָם, שִׁמָאס שְׁמוֹ.
וְהָיָה בֶן עֶשְׂרִים וּשְׁתַּיִם שָׁנָה. וְהָיָה נָאֶה בְמִדּוֹתָיו
וּתְכוּנוֹתָיו, נָעִים בְּדַבְּרוֹ וְנָבוֹן בְּמַעֲנֵהוּ, מֻמְחֶה בְכָל
עִנְיָנָיו, חָכָם וּנְבוֹן עֵצָה, מַנְהִיג לַמְרוֹת הֱיוֹתוֹ צָעִיר
לְיָמִים, בָּקִי בְכָל מַדָּע וְתַרְבּוּת. הָיָה הַמֶּלֶךְ אוֹהֲבוֹ
אַהֲבָה עֲצוּמָה וְנוֹטֶה אֵלָיו בִּגְלַל יְדִיעָתוֹ בְצַחוּת הַלָּשׁוֹן
וְהַמְּלִיצָה וְתַכְסִיסֵי הַמְּדִינָה, וּבַאֲשֶׁר חָנַן אֱלֹהִים
בְּלִבּוֹ רַחֲמִים לַנְּתִינִים וְחֶסֶד לַתּוֹשָׁבִים. וְהָיָה אוֹתוֹ
מֶלֶךְ נוֹהֵג בְּצֶדֶק בְּמַמְלַכְתּוֹ וְשׁוֹמֵר עַל נְתִינָיו, מֵיטִיב
לִגְדוֹלָם וְלִקְטַנָּם כְּאֶחָד, כְּפִי מַה שֶּׁמַּתְאִים לָהֶם,
מַחֲסֶה לָהֶם וְנוֹתֵן לָהֶם מַתּוֹת, מִשְׂגָּב וּמִבְטָח, וּמֵקֵל אֶת
הַמִּסִּים מֵעַל כָּל נְתִינָיו. אוֹהֵב אוֹתָם כַּגָּדוֹל כַּקָּטֹן,
וְנוֹהֵג עִמָּם בְּטוֹבָה לָהֶם וּבְרַחֲמִים עֲלֵיהֶם, וְהִגִּיעַ
בְּמִנְהָגוֹ הַיָּפָה אִתָּם לְמַה שֶּׁלֹּא הִגִּיעַ לְפָנָיו אַף אֶחָד.
וְאוּלָם לַמְרוֹת כָּל זֶה כֻלּוֹ לֹא חוֹנֵן אוֹתוֹ אֱלֹהִים וָלָד.
הָיָה דָבָר זֶה קָשֶׁה עָלָיו וְעַל תּוֹשָׁבֵי מַמְלַכְתּוֹ. אֵרַע
שֶׁהָיָה הַמֶּלֶךְ בְּאַחַד הַלֵּילוֹת שׁוֹכֵב עַל מִשְׁכָּבוֹ
כְּשֶׁדַּעְתּוֹ דְאוּגָה לְמַה שֶּׁיִּהְיֶה בְאַחֲרִית מַמְלַכְתּוֹ.
תָּקְפָה אוֹתוֹ שֵׁנָה וְרָאָה בַחֲלוֹמוֹ, כְּאִלּוּ הוּא יוֹצֵק מַיִם
עַל שָֹרְשׁוֹ שֶׁל אִילָן, וּמִסָּבִיב לְאוֹתוֹ אִילָן אִילָנוֹת
רַבִּים.
הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַתְּשַׁע
מֵאוֹת, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
גַ’לִיעָאד רָאָה בַחֲלוֹם, כְּאִלּוּ הוּא יוֹצֵק מַיִם עַל שָׁרְשׁוֹ
שֶׁל אִילָן, וּמִסָּבִיב לְאוֹתוֹ אִילָן אִילָנוֹת רַבִּים. וְהִנֵּה
אֵשׁ יָצְאָה מֵאוֹתוֹ אִילָן וְשָׂרְפָה כָל מַה שֶּׁהָיָה מִסָּבִיב לוֹ
מִן הָאִילָנוֹת. בְּאוֹתָה שָׁעָה הִתְעוֹרֵר הַמֶּלֶךְ מִשְּׁנָתוֹ,
נִרְעָשׁ וְנִפְחָד. קָרֹא לְאַחַד נְעָרָיו וְאָמַר לוֹ: “לֵךְ מַהֵר
וְהָבֵא אֵלַי אֶת שִׁמָאס הַמִּשְׁנֶה חִישׁ”. הָלַךְ הַנַּעַר אֶל
שִׁמָאס וְאָמַר לוֹ: “הַמֶּלֶךְ קוֹרֵא לְךָ לָבוֹא אֵלָיו תֵּכֶף
וּמִיָּד, שֶׁכֵּן הֵקִיץ מִשְּׁנָתוֹ נִבְהָל, וְשָׁלַח אוֹתִי אֵלֶיךָ
שֶׁתַּעֲמֹד לְפָנָיו חִישׁ מַהֵר”. כְּשֶׁשָּׁמַע הַמִּשְׁנֶה אֶת
דִּבְרֵי הַנַּעַר, קָם תֵּכֶף וּמִיָּד וּפָנָה וְהָלַךְ אֶל הַמֶּלֶךְ.
נִכְנַס אֵלָיו וְרָאָה אוֹתוֹ יוֹשֵׁב עַל יְצוּעוֹ. הִשְׁתַּחֲוָה
לְפָנָיו וּבֵרְכוֹ בְקִיּוּם עֻזּוֹ וְטוּבוֹ לָעַד, וְאָמַר לוֹ: “אַל
יַעֲצִיבְךָ אֱלֹהִים, הַמֶּלֶךְ, מַה הוּא אֲשֶׁר הֶחֱרִיד אוֹתְךָ
מִמְּנוּחָתְךָ הַלַּיְלָה, וּמַה הַסִּבָּה שֶׁדָּרַשְׁתָּ אוֹתִי לָבוֹא
חִישׁ?” נָתַן לוֹ רְשׁוּת לָשֶׁבֶת, וְיָשָׁב. הִתְחִיל הַמֶּלֶךְ
מְסַפֵּר לוֹ מַה שֶּׁחָלַם, וְאָמַר: “רָאִיתִי הַלַּיְלָה חֲלוֹם
שֶׁהִבְהִילָנִי. דּוֹמֶה הָיִיתִי כְּאִלּוּ אֲנִי יוֹצֵק מַיִם עַל
שָׁרְשׁוֹ שֶׁל אִילָן שֶׁהָיָה מֻקָּף אִילָנוֹת רַבִּים וּבְעוֹד אֲנִי
עוֹשֶׂה כָךְ, יָצְאָה אֵשׁ מִשָּׁרְשׁוֹ שֶׁל אוֹתוֹ אִילָן וְשָׂרְפָה
אֶת כָּל הָאִילָנוֹת מִסָּבִיב. נִרְעַשְׁתִּי וְנִפְחַדְתִּי
וֶהֶקִיצוֹתִי מִיָּד. וְשָׁלַחְתִּי אַחֲרֶיךָ אַחֲרֵי אֲשֶׁר
יְדִיעוֹתֶיךָ רַבּוֹת וְתֵדַע חֲלוֹם לִפְתֹּר אוֹתוֹ, שֶׁכֵּן יוֹדֵעַ
אֲנִי שֶׁיְּדִיעוֹתֶיךָ רְחָבוֹת וּתְבוּנָתְךָ רַבָּה”. הִרְכִּין
שִׁמָאס שָׁעָה אַחַת אֶת רֹאשׁוֹ וְחִיֵּךְ. אָמַר לוֹ הַמֶּלֶךְ: “מַה
הוּא שֶׁאַתָּה רוֹאֶה, שִׁמָאס? אֱמֹר לִי הַדָּבָר לַאֲמִתּוֹ, וְאַל
תַּעֲלִים מִמֶּנִּי דָבָר”. עָנָה אוֹתוֹ שִׁמָאס וְאָמַר: “הַמֶּלֶךְ,
אֱלֹהִים יִתְעַלֶּה מְמַלֵּא מִשְׁאֲלוֹת לִבֶּךָ וְנוֹתֵן לְךָ נַחַת.
וְעִנְיָנוֹ שֶׁל חֲלוֹם זֶה, פִּתְרוֹנוֹ, כָּל טוֹב, הַיְנוּ שֶׁאֱלֹהִים
יִתְעַלֶּה יָחֹן אוֹתְךָ בֵּן זָכָר, שֶׁיִּירַשׁ הַמַּלְכוּת מִמְּךָ
אַחֲרֵי אֲרִיכוּת יָמֶיךָ, אֶלָּא שֶׁיִּהְיֶה בוֹ מַשֶּׁהוּ שֶׁאֵין
אֲנִי רוֹצֶה לְפָרְשׁוֹ לְעֵת־עַתָּה, מִשּׁוּם שֶׁאֵין הַשָּעָה כְשֵׁרָה
לְכָךְ”. שָׂמַח הַמֶּלֶךְ בְּכָךְ שִׂמְחָה עֲצוּמָה, וְהִתּוֹסֵף
שְׂשׁוֹנוֹ, וְסָרָה מֵעָלָיו בֶּהָלָתוֹ וְנָחָה רוּחוֹ וְאָמַר: “אִם
פִּתְרוֹן הַחֲלוֹם הוּא עַד כְּדֵי כָךְ לְטוֹבָה, הַשְׁלֵם לִי
פִתְרוֹנוֹ כְּשֶׁתַּגִּיעַ הַשָּׁעָה הַכְּשֵׁרָה לְפִתְרוֹנוֹ, שֶׁמַּה
שֶּׁאֵין צָרִיךְ לְפָתְרוֹ עַכְשָׁו, יִהְיֶה צֹרֶךְ ֶׁשֶׁתִּפְתְּרֶנּוּ
לִי בִזְמַן מִן הַזְּמַנִּים, כְּדֵי שֶׁתְּהֵא שִׂמְחָתִי שְׁלֵמָה,
שֶׁכֵּן אֵינִי מְבַקֵּשׁ בָּזֶה אֶלָּא לְהָפִיק רָצוֹן מֵאֱלֹהִים
יִשְׁתַּבַּח וְיִתְעַלֶּה”. כְּשֶׁרָאָה הַמִּשְׁנֶה שִׁמָאס בַּמֶּלֶךְ,
שֶׁהוּא עוֹמֵד בְּתֹקֶף לָדַעַת פֵּשֶׁר הַחֲלוֹם בִּשְׁלֵמוּתוֹ,
בִּקֵּשׁ לוֹ תוֹאֲנָה לְעַכְּבוֹ מִזֶּה. בְּאוֹתָהּ שָׁעָה קָרָא
לָאִצְטַגְנִינִים וּלְפוֹתְרֵי הַחֲלוֹמוֹת שֶׁבְּמַמְלַכְתּוֹ. בָּאוּ
כֻלָּם לְפָנָיו. סִפֵּר לָהֶם אוֹתוֹ חֲלוֹם וְאָמַר לָהֶם: “רְצוֹנִי
מִכֶּם שֶׁתַּגִּידוּ לִי אֲמִתּוּת פִּתְרוֹנוֹ”. נִגַּשׁ אֶחָד מֵהֶם
וּבִקֵּשׁ מִן הַמֶּלֶךְ רְשוּת לְדַבֵּר. כְּשֶׁנָּתַן לוֹ רְשׁוּת אָמַר:
“דַּע, הַמֶּלֶךְ, שֶׁמִּשְׁנְךָ שִׁמָאס, לֹא קָצְרָה בִינָתוֹ מִפְּתֹר
זֶה, אֶלָּא שֶׁחוֹשֵׁשׁ הוּא לְךָ וּמְבַקֵּשׁ לְהָנִיחַ פַּחְדְּךָ,
וְלֹא גִלָּה לְךָ אֶת כָּל הַפִּתְרוֹן כֻּלּוֹ. וְאו ּלָם אִם אַתָּה
נוֹתֵן לִי רְשוּת לְדַבֵּר, אֲדַבֵּר”. אָמַר לוֹ הַמֶּלֶךְ: “דַּבֵּר,
הַפּוֹתֵר, מִבְּלִי לַחֲשֹשׁ, וִיהִי דְבָרְךָ אֱמֶת”. אָמַר לוֹ פּוֹתֵר
הַחֲלוֹמוֹת: “דַּע, הַמֶּלֶךְ, שֶׁיֵּצֵא מִמְּךָ בֵּן, שֶׁיִּירַשׁ
הַמַּלְכוּת אַחֲרֵי אֲרִיכוּת־חַיֶּיךָ. וְאוּלָם הוּא לֹא יִנְהַג
בַּנְּתִינִים מִנְהָגְךָ, וְלֹא זוֹ בִלְבָד אֶלָּא גַם יַמְרֶה אֶת
אֲשֶׁר צִוִּיתָ, וְיַעֲרֹץ אֶת נְתִינֶיךָ, וְיִמְצָא אוֹתוֹ מַה
שֶּׁמָּצָא אֶת הָעַכְבָּר עִם הֶחָתוּל, וְשָׂם אֲנִי מַחֲסִי בֵאלֹהִים
יִתְעַלֶּה”. אָמַר לוֹ הַמֶּלֶךְ: “וּמַה הוּא סִפּוּרוֹ שֶׁל הֶחָתוּל
וְהָעַכְבָּר?” אָמַר פּוֹתֵר הַחֲלוֹמוֹת: “יַאֲרִיךְ אֱלֹהִים אֶת חַיֵּי
הַמֶּלֶךְ, הַקְשֵׁב וּשְׁמַע”


"
