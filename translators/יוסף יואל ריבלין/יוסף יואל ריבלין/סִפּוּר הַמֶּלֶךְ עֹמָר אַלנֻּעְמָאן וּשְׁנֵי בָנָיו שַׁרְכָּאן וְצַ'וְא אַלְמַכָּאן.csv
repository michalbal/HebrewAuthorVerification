,Title,Translator,Lang,Author,Text
0,סִפּוּר הַמֶּלֶךְ עֹמָר אַלנֻּעְמָאן וּשְׁנֵי בָנָיו שַׁרְכָּאן וְצַ'וְא אַלְמַכָּאן,יוסף יואל ריבלין,מערבית,יוסף יואל ריבלין,"

וּכְשֶׁהִגִּיעַ הַלַּיְלָה הַשְּׁמוֹנִים וּשְׁמוֹנָה, אָמְרָה:
שָׁמַעְתִּי, הַמֶּלֶךְ הַמְאֻשָּׁר, שֶׁשַּׁרְכָּאן אָמַר לְאָחִיו צַ’וְא
אַלְמַכָּאן: “כְּלוּם לֹא גָמַלְתָּ לַמַּסִּיק טוֹב עַל חַסְדּוֹ?” אָמַר
לוֹ: “אָחִי, לֹא גְמַלְתִּיו טוֹב עַד עַכְשָׁו, וְאוּלָם אֶגְמְלֵהוּ
טוֹב, אִם יִרְצֶה הַשֵּׁם יִתְעַלֶּה, כְּשֶׁאֶחֱזֹר מִן הַמִּלְחָמָה
וְאֶתְפַּנֶּה לוֹ”. בְּאוֹתָהּ שָׁעָה הִכִּיר שַׁרְכָּאן שֶׁאֲחוֹתוֹ
הַנְּסִיכָה נֻזְהַת אַלזַּמָאן דִּבְּרָה אֱמֶת בְּכָל מַה שֶׁהִגִּידָה
לוֹ. הִסְתִּיר מַה שֶּׁהָיָה בֵּינוֹ לְבֵינָהּ, וְשִׁדֵּר לָהּ שָׁלוֹם
עַל-יְדֵי שׁוֹמֵר-הַסַּף בַּעְלָהּ, וְשִׁדְּרָה לוֹ אַף הִיא שָׁלוֹם
וּבֵרְכָה אוֹתוֹ וְשָׁאֲלָה אוֹתוֹ עַל אוֹדוֹת בִּתָּהּ קֻצִ’יַ
פַּכָּאן. הוֹדִיעַ לָהּ שֶׁהִיא בְטוֹב וּבְתַכְלִית הַבְּרִיאוּת
וְהַשָּׁלוֹם. נָתְנָה שֶׁבַח לֵאלֹהִים וְהוֹדְתָה לוֹ. חָזַר שַׁרְכָּאן
אֶל אָחִיו לְהִוָּעֵץ בּוֹ בִדְבַר הַמַּסָּע, וְאָמַר לוֹ: “אָחִי,
כְּשֶׁיִּהְיֶה הַצָּבָא בִשְׁלֵמוּתוֹ וְיָבוֹאוּ הָעַרְבִים מִכָּל
הַמְקוֹמוֹת, נֵצֵא לַמִּלְחָמָה”. צִוָּה לְהָכִין אֶת הַצֵּידָה וְהֵבִיא
אֶת צָרְכֵי-הַמִּלְחָמָה, סָר צַ’וְא אַלְמַכָּאן אֶל אִשְׁתּוֹ,וּכְבָר
עָבְרוּ עָלֶיהָ חֲמִשָּׁה חֳדָשִׁים לְהֶרְיוֹנָה, וְהֶעֱמִיד לָהּ
גְּדוֹלֵי-הַסּוֹפְרִים וְהָאַצְטְרוֹלוֹגִים שֶׁיָּסוּרוּ לִפְקֻדָּתָהּ,
וְקָצַב לָהּ הַכְנָסוֹת קְבוּעוֹת וּמַשְׂכּוֹרוֹת, וְנָסְעוּ בַּחֹדֶשׁ
הַשְּׁלִישִׁי לְמִיּוֹם הַגִּיעַ צִבְאוֹת סוּרְיָה, אַחֲרֵי שֶׁבָּאוּ
הָעַרְבִים וְכָל הַצָּבָא מִכָּל הַמְּקוֹמוֹת. נָסְעוּ הַמַּחֲנוֹת
וְאַנְשֵׁי הַצָּבָא וְהָלְכוּ אַחֲרֵיהֶם חַיִל רָב. וְהָיָה שֵׁם
שַׂר-הַצָּבָא שֶׁל הַדַּיְלַמִים רֻסְתָּם, וְשֵׁם שַׂר-צְבָא
הַתֻּרְכִּים בַּהְרָאם. רָכַב צַ’וְא אַלְמַכָּאן בְּתוֹךְ הַמַּחֲנוֹת
בַּתָּוֶךְ וְלִימִינוֹ אָחִיו שַׁרְכָּאן וּלִשְׂמֹאלוֹ שׁוֹמֵר-הַסַּף
גִּיסוֹ. הִמְשִׁיכוּ לִנְסֹעַ זְמַן חֹדֶשׁ, וּבְכָל שָׁבוּעַ הָיוּ
חוֹנִים בְּאַחַד הַמְּקוֹמוֹת וְנָחִים בּוֹ שְׁלשָׁה יָמִים, מִשׁוּם
שֶׁהָיָה הָעָם רָב. הִמְשִׁיכוּ לִנְסֹעַ כָּךְ עַד שֶׁהִגִּיעוּ לְאֶרֶץ
הַיְּוָנִים, בָּרְחוּ בְּנֵי-הַכְּפָרִים וְהַחַוּוֹת וְהַקַּבְּצָנִים
לְקוּשְׁטָא. וּכְשֶׁשָּׁמַע אַפְרִידוּן מַלְכָּם מַה שֶּׁסִּפְּרוּ, קָם
וְשָׂם פָּנָיו אֶל דַ’את אַלְדַּוָאהִי, שֶׁכֵּן הִיא הָיְתָה זוֹ
שֶׁסִּדְּרָה אֶת הַתַּחְבּוּלָה וְנָסְעָה לְבַגְדָאד עַד שֶׁהָרְגָה אֶת
הַמֶּלֶךְ עֹמָר אַלנֻּעְמָאן, וְלָקְחָה אֶת נַעֲרוֹתֶיהָ וְאֶת
הַמַּלְכָּה צַפִיָּה וְחָזְרָה אִתָּן כֻּלָּן לְאַרְצָהּ. כְּשֶׁחָזְרָה
אֶל בְּנָה מֶלֶךְ אַסְיָה הַקְּטַנָּה וְהָיְתָה בְּטוּחָה עַל נַפְשָׁה,
אָמְרָה לִבְנָה: “תָּנוּחַ דַּעְתְּךָ, שֶׁכְּבָר נָקַמְתִּי נִקְמַת
בִּתְּךָ אַבְּרִיזָה, וְהָרַגְתִּי אֶת הַמֶּלֶךְ עֹמָר אַלנֻּעְמָאן
וְהֵבֵאתִי אִתִּי אֶת צַפִיָּה. עַכְשָׁו קוּם וְסַע אֶל מֶלֶךְ קוּשְׁטָא
וְהַחֲזֵר לוֹ אֶת צַפִיָּה, וְהוֹדַע אוֹתוֹ מַה שֶּׁאֵרַע, שֶׁיִּהְיֶה
יַחַד אִתָּנוּ עַל הַמִּשְׁמָר וְנָכִין אֶת חֵילוֹתֵינוּ. וַאֲנִי
נוֹסַעַת אִתְּךָ אֶל הַמֶּלֶךְ אַפְרִידוּן שַׁלִּיט קוּשְׁטָא,
שֶׁדּוֹמָה אֲנִי שֶׁהַמֻּסְלִמִים לֹא יַמְתִּינוּ עַד שֶׁאָנוּ נִתְקֹף
אוֹתָם”. אָמַר לָהּ בְּנָה הַמֶּלֶךְ חַרְדוּבּ: “הַמְתִּינִי עַד
שֶׁיִּקְרְבוּ לְאַרְצֵנוּ, כְּדֵי שֶׁתְּהֵא לָנוּ שָׁהוּת לְהָכִין
עַצְמֵנוּ”. הִתְחִילוּ לֶאֱסֹף אֶת אַנְשֵׁיהֶם וּלְהָכִין עַצְמָם.
וּכְשֶׁהִגִּיעָה אֲלֵיהֶם הַיְדִיעָה, כְּבָר הָיוּ מוּכָנִים אָסְפוּ אֶת
הַמַּחֲנוֹת. נָסְעָה דַ’את אַלדַּוָאהִי בְּרֹאשׁ חֲלוּץ הָרֶכֶב
לִפְנֵיהֶם לְקוּשְׁטָא. וּכְשֶׁהִגִּיעוּ לְקוּשְׁטָא שָׁמַע מַלְכָּהּ
הַמֶּלֶך הַגָּדוֹל אַפְרִידוּן עַל דְּבַר בּוֹא חַרְדוּבּ מֶלֶךְ אַסְיָה
הַקְּטַנָּה, וְיָצָא לִקְרָאתוֹ.


כְּשֶׁנִּפְגַּשׁ אַפְרִידוּן עִם מֶלֶךְ אַסְיָה הַקְּטַנָּה שָׁאַל
אוֹתוֹ לִשְׁלוֹמוֹ וּלְסִבַּת בּוֹאוֹ. סִפֵּר לוֹ מַה שֶּׁעָשְׂתָה
אִמּוֹ דַ’את אַלְדַּוָאהִי מִן הַתַּחְבּוּלָה, וְשֶׁהִיא הָרְגָה אֶת
מֶלֶךְ הַמֻּסְלִמִים וְלָקְחָה מֵאֶצְלוֹ אֶת הַמַּלְכָּה צַפִיָּה,
וְהִיא אוֹמֶרֶת: “הִנֵּה הַמֻּסְלִמִים אָסְפוּ אֶת צִבְאוֹתֵיהֶם
וּבָאוּ, וְעָלֵינוּ לִהְיוֹת יָד אַחַת כֻּלָּנוּ לָצֵאת לִקְרָאתָם”.
שָׂמַח הַמֶּלֶךְ אַפְרִידוּן עַל בּוֹא בִתּוֹ וְעַל רֶצַח עֹמָר
אַלנֻּעְמָאן, וְשָׁלַח אֶל כָּל הָאֲרָצוֹת לְבַקֵּשׁ מֵהֶם עֶזְרָה
וְסִפֵּר לָהֶם סִבַּת רֶצַח הַמֶּלֶךְ עֹמָר אַלנֻּעְמָאן. חָשׁוּ אֵלָיו
חֵילוֹת הַנּוֹצְרִים, וְלֹא עָבְרוּ שְׁלשָׁה חֳדָשִׁים עַד שֶׁהָיוּ
חֵילוֹת הַיְּוָנִים שְׁלֵמִים. בָּאוּ הַפְרַנְקִים מִכָּל קְצוֹתֵיהֶם,
כְּגוֹן הַצָּרְפָתִים וְהַגֶּרְמָנִים, וְאַנְשֵׁי דַבּוּרָה וְגוּרְנָה
וּבַּנְדַק וְגֶנוּיִז וּשְׁאָר חֲיָלוֹת בַּעֲלֵי הַפָּנִים הַחִוְּרוֹת,
וּכְשֶׁהָיוּ הַצְּבָאוֹת שְׁלֵמִים, וְנַעַשְׂתָה הָאָרֶץ צָרָה בָהֶם
בִּגְלַל רִבּוּיָם, צִוָּם הַמֶּלֶךְ הַגָּדוֹל אַפְרִידוּן לִנְסֹעַ
מִקּוּשְׁטָא וְנָסָעוּ, וְנִמְשַׁךְ מַסַּע צִבְאוֹתֵיהֶם בָּזֶה אַחֲרֵי
זֶה עֲשָׂרָה יָמִים, נָסְעוּ עַד שֶׁחָנוּ בְּנַחַל רְחַב יָדַיִם;
וְהָיָה אוֹתוֹ נַחַל קָרוֹב לַיָּם-הַמָּלוּחַ. עָמְדוּ שְׁלשָׁה יָמִים
וּבַיּוֹם הָרְבִיעִי בִּקְּשׁוּ לִנְסֹעַ, וְהִגִּיעָה אֲלֵיהֶם
הַיְדִיעָה עַל דְּבַר בּוֹא צִבְאוֹת הָאִסְלָאם וּמְגִנֵּי דַת-מֻחַמָּד
הַטּוֹב בָּאָדָם. עָמְדוּ שָׁם שְׁלשָׁה יָמִים, וּבַיּוֹם הָרְבִיעִי
רָאוּ אָבָק שֶׁהִתְנַשֵּׂא עַד שֶׁעָטָה אֶת הָאָרֶץ. לֹא עָבְרָה שָׁעָה
מִן הַיּוֹם עַד שֶׁנִּתְפַּזֵּר אוֹתוֹ הָאָבָק, וְעָלָה בִּקְרָעִים
בָּאֲוִיר, וּמָחֲקוּ כוֹכְבֵי הַחֲרָבוֹת וְהָרְמָחִים וּבְרַק לֹבֶן
הַחֲנִיתוֹת אֶת חֶשְׁכָתוֹ, וְנִגְלוּ מִתַּחְתָּיו נִסִּים מֻסְלִמִים
וּדְגָלִים מֻחַמָּדִים, וְקָרְבוּ הַפָּרָשִׁים כְּפֶרֶץ יַמִּים בְּתוֹךְ
שִׁרְיוֹנוֹת, דוֹמִים לַעֲנָנִים נִדְחָפִים מִסָּבִיב לִלְבָנוֹת.


בְּאוֹתָהּ שָׁעָה עָמְדוּ שְׁנֵי הַמַּחֲנוֹת זֶה מוּל זֶה,
וְהִתְנַגְּשׁוּ שְׁנֵי הַיַּמִּים וְנָפְלָה עַיִן עַל עַיִן. וְהָיָה
הָרִאשׁוֹן שֶׁיָּצָא לַעֲרֹךְ קְרָב הַמִּשְׁנֶה דִּנְדָאן הוּא
וְצִבְאוֹת סוּרְיָה, וְהָיוּ שְׁלשִׁים אֶלֶף פָּרָשִׁים. וְיָצְאוּ
אַחֲרָיו הַמִּשְׁנֶה מַצְבִּיא צְבָא הַתֻּרְכִּים וּמַצְבִּיא
הַדַּלַמִים רֻסְתָּם וּבַהְרָאָם וְעִמָּם עֶשְׂרִים אֶלֶף פָּרָשִׁים.
וְעָלוּ אַחֲרֵיהֶם רַגְלִים מֵהָעָם שֶׁל הַיָּם-הַמָּלוּחַ לְבוּשִׁים
שִׁרְיוֹנוֹת בַּרְזֶל שֶׁדָּמוּ בָהֶם כְּאַגָּנֵי סַהַר הַנּוֹסְעִים
לְמַסְעֵיהֶם בְּלֵילוֹת אֲפֵלָה. וְהָיוּ צִבְאוֹת הַנּוֹצְרִים
קוֹרְאִים: “יֵשׁוּ וּמִרְיָם וְהַצְּלָב” הַמְזֹהָם, אַחַר-כָּךְ
הִסְתָּעֲרוּ עַל הַמִּשְׁנֶה דִּנְדָאן וּמִי שֶׁעִמּוֹ מִצִּבְאוֹת
סוּרְיָא. וְהָיָה כָל זֶה לְפִי תַכְסִיס הַזְּקֵנָה דַ’את אַלְדַּוָאהִי.
שֶׁכֵּן פָּנָה אֵלֶיהָ הַמֶּלֶךְ לִפְנֵי צֵאתוֹ וְאָמַר לָהּ: “כֵּיצַד
נִנְהַג? וּמַה יִּהְיֶה הַתַּכְסִיס? וַהֲרֵי אַתְּ הַסִּבָּה לְעִנְיָן
קָשֶׁה זֶה”. אָמְרָה לוֹ: “דַּע הַמֶּלֶךְ הַגָּדוֹל וְהַכֹּהֵן
הַנַּעֲלֶה שֶׁאֲנִי מְיָעֶצֶת אוֹתְךָ דָּבָר, שֶׁהַשָּׂטָן לֹא יַעֲצֹר
כֹּחַ לְתָכְנוֹ אַף אִלּוּ הָיָה קוֹרֵא לְעֶזְרָה לוֹ אֶת הַמַּלְאָכִים
הַנְּפִילִים”.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַשְּׁמוֹנִים
וְתִשְׁעָה אָמְרָה: “שָׁמַעְתִּי, הַמֶּלֶךְ הַמְאֻשָּׁר, שֶׁכָּל זֶה
הָיָה לְפִי תַכְסִיס הַזְּקֵנָה, שֶׁכֵּן פָּנָה אֵלֶיהָ הַמֶּלֶךְ
לִפְנֵי צֵאתוֹ וְאָמַר לָהּ: “כֵּיצַד נִנְהַג? וּמַה יִּהְיֶה
הַתַּכְסִיס? וַהֲרֵי אַתְּ הַסִּבָּה לְעִנְיָן קָשֶׁה זֶה”. אָמְרָה לוֹ:
“דַּע הַמֶּלֶךְ הַגָּדוֹל וְהַכֹּהֵן הַנַּעֲלֶה שֶׁאֲנִי מְיָעֶצֶת
אוֹתְךָ דָּבָר, שֶׁהַשָּׂטָן לֹא יַעֲצֹר כֹּחַ לְתָכְנוֹ אַף אִלּוּ
הָיָה קוֹרֵא לְעֶזְרָה לוֹ אֶת הַמַּלְאָכִים הַנְּפִילִים”, וְהוּא
שֶׁתִּשְׁלַח חֲמִשִּׁים אֶלֶף מִן הָאֲנָשִׁים שֶׁיֵּרְדוּ בָּאֳנִיּוֹת
וְיַעֲשׂוּ דַרְכָּם בַּיָּם עַד שֶׁיַּגִּיעוּ לְהַר הֶעָשָׁן,
וְיַעַמְדוּ שָׁם וְלֹא יִסְעוּ מֵאוֹתוֹ מָקוֹם עַד שֶׁיָּבוֹאוּ אֲלֵיהֶם
דִּגְלֵי הָאִסְלָאם וְהָיוּ לִפְנֵיכֶם, וְאָז תִּלָּחֲמוּ בָהֶם.
אַחַר-כָּךְ יֵצֵא אֲלֵיהֶם הַצָּבָא מִן הַיָּם וְיִהְיוּ מֵאַחֲרֵיהֶם,
בְּשָׁעָה שֶׁאֲנַחְנוּ נְקַדֵּם פְּנֵיהֶם בַּיַּבָּשָׁה, וְלֹא יִמָּלֵט
מֵהֶם אֶחָד, וְהָיָה קֵץ לָעִנּוּי בָּעִנּוּיִים, וְתִהְיֶה לָנוּ
שַׁלְוָה עַד עוֹלָם”. מָצָא הַמֶּלֶךְ אַפְרִידוּן אֶת דִּבְרֵי
הַזְּקֵנָה נְכוֹחִים וְאָמַר לָהּ: “יָפָה הָעֵצָה שֶׁיָּעַצְתְּ,
הַגְּבֶרֶת בַּזְּקֵנוֹת בַּעֲלַת-הַמְּזִמּוֹת, אֲשֶׁר לְפִיהָ יִדְרְשׁוּ
הַכֹּהֲנִים בְּרִיבוֹת גְאֻלַּת דָּמִים”.


וְאוּלָם כְּשֶׁהִתְנַפְּלוּ עֲלֵיהֶם צִבְאוֹת הָאִסְלָאם בְּאוֹתוֹ
נַחַל, אָחֲזָה אֵשׁ לֶהָבָה בָּאֹהָלִים עוֹד בְּטֶרֶם הִרְגִּישׁוּ,
וְעָשׂוּ הַחֲרָבוֹת כָּלָה בַּגְּוִיּוֹת. אַחַר-כָּךְ הִשְׂתָּעֲרוּ
צִבְאוֹת בַּגְדָאד וְכֹרָסָאן מֵאָה וְעֶשְׂרִים אֶלֶף פָּרָשִׁים
וּבְרֹאשָׁם צַ’וְא אַלְמַכָּאן, וּכְשֶׁרָאוּ אוֹתָם צְבָא הַכּוֹפְרִים
שֶׁהָיוּ בַיָּם, עָלוּ עֲלֵיהֶם מִן הַיָּם וְהִתְנַפְּלוּ עֲלֵיהֶם
מֵאַחֲרֵיהֶם. כְּשֶׁרָאָה אוֹתָם צַ’וְא אַלְמַכָּאן אָמַר: “הִפְכוּ
פְנֵיכֶם לְמוּל הַכּוֹפְרִים, אַתֶּם מִפְלֶגֶת הַנָּבִיא הַנִּבְחָר,
וְהִלָּחֲמוּ בִּבְנֵי הַכּוֹפְרִים וְהָאוֹיְבִים שֶׁאֵינָם נִשְׁמָעִים
לְמִצְוַת הָרַחוּם וְהָרַחֲמָן”. הָפְכוּ פְנֵיהֶם וְנִלְחֲמוּ
בַּנּוֹצְרִים. נִגַּשׁ שַׁרְכָּאן עִם מַחֲנֶה אַחֵר מִן הַמֻּסְלִמִים,
מֵאָה וְעֶשְׂרִים אֶלֶף אִישׁ בְּעֵרֶךְ. וְהָיָה צְבָא הַכּוֹפְרִים
בְּעֵרֶךְ אֶלֶף אֲלָפִים וְשֵׁשׁ מֵאוֹת אֶלֶף. וּכְשֶׁהִתְעָרְבוּ
הַמֻּסְלִמִים אֵלֶּה בְאֵלֶּה חָזְקוּ לִבּוֹתָם וְקָרְאוּ: “אָכֵן
הִבְטִיחַ לָנוּ אֱלֹהִים אֶת הַנִּצָחוֹן, וְיָעַד לַכּוֹפְרִים
כִּשָּׁלוֹן”. הִתְנַגְּשׁוּ בַּחֲרָבוֹת וּבִרְמָחִים, וּפִלֵּס לוֹ
שַׁרְכָּאן נָתִיב בְּתוֹךְ הַמַּעֲרָכוֹת, וְסָעַר בְּתוֹךְ הָאֲלָפִים,
וְנִלְחַם מִלְחָמָה שֶׁנֶּהְפָּכוֹת עַל יָדָהּ שַׂעֲרוֹת הַתִּינוֹקוֹת
לְשֵׂיבָה. וְלֹא פָסַק לַחֲדוֹר בְּתוֹךְ הַכּוֹפְרִים וּלְהָנִיף
עֲלֵיהֶם אֶת הַחֶרֶב הַגּוֹזֶרֶת וְלִקְרֹא: “אַללָּה הוּא הַגָּדוֹל”,
עַד שֶׁהֵשִׁיב אֶת הָאֲנָשִׁים אָחוֹר אֶל הַיָּם, וְאָפְסוּ כֹחוֹת
גּוּפָם, וְנָתַן אֱלֹהִים תְּשׁוּעָה לְדַת הָאִסְלָאם. וְהָיוּ
הָאֲנָשִׁים נִלְחָמִים וְהֵם שִׁכּוֹרִים וְלֹא מִיַּיִן. וּכְבָר
נֶהֶרְגוּ בְאוֹתוֹ זְמַן מִן הָאֲנָשִׁים חֲמִשָּׁה וְאַרְבָּעִים אֶלֶף,
וְנֶהֶרְגוּ מִן הַמֻּסְלִמִים שְׁלשֶׁת אֲלָפִים וַחֲמֵשׁ מֵאוֹת. לֹא
הָיָה אֲרִי-הַדָּת הַמֶּלֶךְ שַׁרְכָּאן יָשֵׁן בְּאוֹתוֹ לַיְלָה, לֹא
הוּא וְלֹא אָחִיו צוא אלמכאן, אֶלָּא הָיוּ מְבַשְּׂרִים אֶת הָאֲנָשִׁים
בְּשׂוֹרַת הַנִּצָּחוֹן וּפוֹקְדִים אֶת הַפְּצוּעִים וּמְבָרְכִים אוֹתָם
לְנִצָּחוֹן וּלְשָׁלוֹם וּלְשָׂכָר בִּשְׁעַת תְּחִיַּת הַמֵּתִים.


זֶהוּ מַה שֶּׁהָיָה מֵעִנְיַן הַמֻּסְלִמִים, וְאוּלָם מַה שֶּׁהָיָה
מֵעִנְיַן הַמֶּלֶךְ אַפְרִידוּן מֶלֶךְ קוּשְׁטָא וּמֶלֶךְ אַסְיָה
הַקְּטַנָּה וְאִמּוֹ הַזְּקֵנָה דַ’את אַלְדַּוָאהִי, הִנֵּה אָסְפוּ אֶת
הָאֲמִירִים שֶׁל הַצָּבָא וְאָמְרוּ זֶה לָזֶה: “אָכֵן הָיִינוּ
מַשִּׂיגִים אֶת מְבֻקָּשֵׁנוּ וּמְרַפְּאִים אֶת לִבֵּנוּ. וְאוּלָם זֶה
שֶׁבָּטַחְנוּ עַל רֹב חֵילוֹתֵינוּ הוּא שֶׁהִכְשִׁילָנוּ”. אָמְרָה לָהֶם
הַזְּקֵנָה דַ’את אַלְדַּוָאהִי: “אָכֵן לֹא יוֹעִיל לָכֶם עוֹד, אֶלָּא
אִם תִּקְרְבוּ לִפְנֵי הַמָּשִׁיחַ וְתַחֲזִיקוּ בְמָעוֹז הָאֱמוּנָה
הָאֲמִתִּית. נִשְׁבַּעַת אֲנִי בַּמָּשִׁיחַ שֶׁאֵין כֹּחוֹ שֶׁל צְבָא
הַמֻּסְלִמִים אֶלָּא בְשָׂטָן זֶה, הַמֶּלֶךְ שַׁרְכָּאן”, אָמַר לָהּ
הַמֶּלֶךְ אַפְרִידוּן: “הֲרֵי גָּמַרְתִּי בְדַעְתִּי שֶׁלְּמָחָר אֲנִי
עוֹרֵךְ מַעֲרָכָה נֶגְדָּם וּמוֹצִיא לִקְרָאתָם אֶת הָאַבִּיר
הַמְפֻרְסָם לוּקָא בֶּן שַׁמְלוּט, שֶׁכֵּן אִם הוּא יוֹצֵא אֶל
הַמַּעֲרָכָה לִקְרַאת הַמֶּלֶךְ שַׁרְכָּאן, הוּא הוֹרְגוֹ וְהוֹרֵג
זוּלָתוֹ מִן הַגִּבּוֹרִים עַד שֶׁלֹּא יִשָּׁאֵר מֵהֶם אֶחָד. וּכְבָר
גָּמַרְתִּי אֹמֶר לְקַדֵּשׁ אֶתְכֶם הַלַּיְלָה הַזֶּה בַּקְּטֹרֶת
הַמְקֻדֶּשֶׁת בְּיוֹתֵר”. כְּשֶׁשָּׁמְעוּ הָאַמִירִים אֶת דְּבָרָיו
נָשְׁקוּ אֶת הָאָרֶץ לְפָנָיו. וְהָיְתָה הַקְּטֹרֶת שֶׁלָּהּ
הִתְכַּוֵּן, צוֹאָתוֹ שֶׁל רַב-הַהֶגְמוֹנִים הַגָּדוֹל, הַשַּׁקְרָן
וְהַנּוֹכֵל, שֶׁכֵּן הָיוּ מִתְאַוִּים לָהּ וּמוֹקִירִים עֶרְכָּהּ עַד
כְּדֵי כָךְ, שֶׁהָיוּ גְדוֹלֵי הֶגְמוֹנֵי הַיְּוָנִים שׁוֹלְחִים אוֹתָהּ
אֶל כָּל קַצְוֵי אַרְצוֹתֵיהֶם מְסוּכָה בְּמֹר וּבְעִנְבָּר כְּרוּכָה
בְמֶשִׁי. וּכְשֶׁהִגִּיעָה שְׁמוּעָתָהּ לַמְּלָכִים הָיוּ מְשַׁלְּמִים
מְחִירָה מִשְׁקַל הַדִּרְהָם מִמֶּנָּה אֶלֶף דִּינָר. וְהִגִּיעוּ
הַדְּבָרִים עַד כְּדֵי כָךְ שֶׁהָיוּ הַמְּלָכִים שׁוֹלְחִים לְבַקְּשָׁהּ
לְקַטֵּר בָּהּ אֶת הַכַּלּוֹת. וְהָיוּ הָהֶגְמוֹנִים מְעַרְבְּבִים
צוֹאָתָם בְּצוֹאָתוֹ, שֶׁכֵּן לֹא הָיְתָה צוֹאַת רַב-הַהֶגְמוֹנִים
מַסְפֶּקֶת לְעֶשֶׂר אֲרָצוֹת. וְהָיוּ אַבִּירֵי הַמְּלָכִים מְשִׂימִים
קֹרְטוֹב מִמֶּנָּה בִכְחַל עֵינֵיהֶם וּמְרַפְּאִים בָּהּ אֶת הַחוֹלֶה
וְאֶת הֶחָשׁ בְּמֵעָיו. וּכְשֶׁהִגִּיעַ הַבֹּקֶר וְהֵאִיר בְּאוֹרוֹ
וְהִזְהִיר, נִזְדָּרְזוּ הַפָּרָשִׁים לָשֵׂאת הָרְמָחִים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים,
אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁהִגִּיעַ הַבֹּקֶר
וְהֵאִיר בְּאוֹרוֹ וְהִזְהִיר, וְנִזְדָּרְזוּ הַפָּרָשִׁים לָשֵׂאת
הָרְמָחִים, קָרָא הַמֶּלֶךְ אַפְרִידוּן אֵלָיו אֶת הַהֶגְמוֹנִים
הַקְּרוֹבִים אֵלָיו וְאֶת רַבֵּי מַלְכוּתוֹ, וְנָתַן לָהֶם לְבוּשׁ
מַלְכוּת וְחָקַק אֶת אוֹת הַצְּלָב בִּפְנֵיהֶם וְקִטְּרָם בַּקְּטֹרֶת
הַנִּזְכֶּרֶת לִפְנֵי-כֵן, הַיְּנוּ צוֹאַת רַב- הַהֶגְמוֹנִים וְהַכֹּהֵן
הַנּוֹכֵל. וְאַחֲרֵי שֶׁקִּטְּרָם צִוָּה לְהָבִיא לְפָנָיו אֶת לוּקָא
בֶּן שַׁמְלוּט, שֶׁהָיוּ מְכַנִּים אוֹתוֹ בַּכִּנּוּי “חֶרֶב-
הַמָּשִׁיחַ”, וְקִטְּרוֹ בְּפֶרֶשׁ וְשִׁפְשֵׁף בּוֹ אֶת חִכּוֹ וְנָתַן
לוֹ לִנְשֹׁם מִמֶּנּוּ, וְגֵאֵל בּוֹ אֶת לְחָיָיו, וּמָרַח אֶת שְׂפָמוֹ
בִּשְׁיָרָיו. וְלֹא הָיָה בְאַרְצוֹת יָוָן חָזָק מִמֶּנּוּ, מֵאוֹתוֹ
אָרוּר לוּקָא, וְלֹא מוֹרֶה חֵץ טוֹב מִמֶּנּוּ וְלֹא מַכֶּה בַחֶרֶב
וְלֹא דוֹקֵר בְּרֹמַח בְּיוֹם קְרָב. וְהָיָה מְכֹעַר הַמַּרְאֶה
וּכְאִלּוּ הָיוּ פָנָיו פְּנֵי חֲמוֹר וְצוּרָתוֹ צוּרַת קוֹף, וּמֶבָּטוֹ
צִפְעוֹנִי, וְקִרְבָתוֹ קָשָׁה מִפֵּרוּ הָאָהוּב. הָיָה בוֹ מִן
הַלַּיְלָה חֶשְׁכָתוֹ הָאֲפֵלָה, וּמִן הָאַרְיֵה רֵיחוֹ הַמַּסְרִיחַ מִן
הַנְּבֵלָה, וּמִן הַנָּמֵר נְכָלָיו, וּמִן הַכְּפִירָה אוֹתוֹתֶיהָ.
נִגַּשׁ אֶל הַמֶּלֶךְ אַפְרִידוּן וְנָשַׁק רַגְלָיו וְעָמַד לְפָנָיו.
אָמַר לוֹ הַמֶּלֶךְ אַפְרִידוּן: “רְצוֹנִי שֶׁתֵּצֵא אֶל הַמַּעֲרָכָה
נֶגֶד שַׁרְכָּאן מֶלֶךְ דַּמֶּשֶׂק בֶּן עֹמָר אַלנֻּעְמָאן, שֶׁתָּסִיר
מֵעָלֵינוּ הָרָעָה וְתָקֵל”. אָמַר לוֹ: “שָׁמַעְתִּי וּכִפְקֻדָּתְךָ
אֶעֱשֶׂה”. חָרַת לוֹ הַמֶּלֶךְ אֶת אוֹת הַצְּלָב בְּפָנָיו, וְהָיָה
דּוֹמֶה שֶׁהַתְּשׁוּעָה תַּגִּיעַ אֵלָיו בְּקָרוֹב. יָצָא לוּקָא
מִלִּפְנֵי הַמֶּלֶךְ אַפְרִידוּן, וְרָכַב הָאָרוּר לוּקָא עַל סוּס
אַבִּיר שָׂרֹק, וְעָלָיו לְבוּשׁ אָדֹם וְשִׁרְיוֹן קַשְׂקַשִּׂים זָהָב
מְשֻׁבָּץ אֲבָנִים טוֹבוֹת וְנָשָׂא רֹמַח לוֹ שָׁלשׁ לֶהָבוֹת, כְּאִלּוּ
הוּא שֵׁד-הַשַּׁחַת בְּיוֹם פְּלַגּוֹת. שָׂמוּ פָנָיו הוּא וּפְלֻגָּתוֹ
הַכּוֹפְרִים, כְּאִלּוּ הָיוּ מוּבָלִים לְגֵיהִנֹּם, וּבְתוֹכָם כָּרוֹז
מַכְרִיז בִּלְשׁוֹן עַרְבִית וְאוֹמֵר: “הוֹי אֻמַּת-מֻחַמָּד –
יִתְפַּלֵּל אֱלֹהִים עָלָיו וְיָשֶׂם לוֹ שָׁלוֹם – אַל יֵצֵא מִכֶּם
לַמַּעֲרָכָה אֶלָּא אַבִּירְכֶם חֶרֶב-הָאִסְלָאם שַׁרְכָּאן מוֹשֵׁל
דַּמֶּשֶׂק שֶׁל סוּרְיָא”. וַעֲדַיִן לֹא גָּמַר דְּבָרָיו עַד
שֶׁנִּשְׁמַע שָׁאוֹן בִּשְׂדֵה הַקְּרָב, וְנִשְׁמַע הַקּוֹל בְּתוֹךְ
הָעָם הָרָב, וּפָרְצוּ דְהָרוֹת בְּתוֹךְ שְׁנֵי הַמַּחֲנוֹת,
שֶׁהִזְכִּירוּ יוֹם-נְהִי וָשֶׁבֶר. נִבְעֲתוּ מוּגֵי-הַלֵּב מֵהֶן
וּפָנָה כָל צַוָּאר אֲלֵיהֶן, וְהִנֵּה לִפְנֵיהֶם הַמֶּלֶךְ שַׁרְכָּאן
בֶּן הַמֶּלֶךְ עֹמָר אַלנֻּעְמָאן, שֶׁכֵּן בְּשָׁעָה שֶׁרָאָה אָחִיו
צַ’וְא אַלְמַכָּאן אֶת הָאָרוּר הַהוּא בִּשְׂדֵה הַמַּעֲרָכָה וְשָׁמַע
אֶת הַכָּרוֹז מַכְרִיז, פָּנָה אֶל אָחִיו שַׁרְכָּאן וְאָמַר לוֹ:
“אוֹתְךָ הֵם מְבַקְשִׁים”. אָמַר לוֹ: “אִם כָּךְ הוּא, הֲרֵי חָבִיב
עָלַי הַדָּבָר”. וּכְשֶׁנִּתְקָרֵב לָהֶם הַדָּבָר וְשָׁמְעוּ אֶת
הַכָּרוֹז הַזֶּה מַכְרִיז בִּשְׂדֵה הַמַּעֲרָכָה: “אַל יֵצֵא נֶגְדִּי
אֶלָּא שַׁרְכָּאן”, הִכִּירוּ שֶׁאָרוּר זֶה הוּא אַבִּירָהּ שֶׁל אֶרֶץ
יָוָן, הוּא שֶׁכְּבָר נִשְׁבַּע שֶׁהוּא מְפַנֶּה אֶת הָאָרֶץ מִן
הַמֻּסְלִמִים, וְאִם לֹא כֵן יְהֵא מִן הָאוֹבְדִים שֶׁבָּאוֹבְדִים,
שֶׁכֵּן הָיָה הוּא זֶה הַשּׂוֹרֵף אֶת הַלְּבָבוֹת וּמֵמִיט בַּלָּהוֹת
עַל כָּל הַגְּדוּדִים הַתֻּרְכִּים וְהַדַּלַמִים וְהַכֻּרְדִים.
בְּאוֹתָהּ שָׁעָה יָצָא נֶגְדּוֹ שַׁרְכָּאן כְּאִלּוּ הָיָה אַרְיֵה
זוֹעֵם, וְהָיָה רוֹכֵב עַל גַּבֵּי סוּס אַבִּיר הַדּוֹמֶה לְאַיָּלָה
נִמְלֶטֶת. הוֹבִילוֹ כְלַפֵּי לוּקָא עַד שֶׁקָּרַב אֵלָיו, וְנוֹפֵף אֶת
הָרֹמַח בְיָדוֹ כְּאִלּוּ הָיָה שָׂרָף מְעוֹפֵף, וְנָשָׂא קוֹלוֹ
בְּבָתֵּי-שִׁיר אֵלֶּה:


לִי סוּס שָׂרֹק שְׁלוּחַ הָרֶסֶן וָרָץ,


יִתֵּן לְךָ אֲשֶׁר יְרַצְּךָ מִן הַמַּאֲמָץ.


וְכִידוֹן יָשָׁר, חֻדּוֹ מְתֻמָּר עָלָיו


כְּאִלּוּ עַל עֵץ-נִצָּב מָוֶת יִרְכַּב


וְחֶרֶב חַדָּה גוֹזֶרֶת עֵת תִּשָּׁלֵף,


תִּדְמֶה בָּרָק מִתְרוֹצֵץ וּמְעוֹפֵף.


וְאוּלָם לוּקָא לֹא הֵבִין פֵּשֶׁר דְּבָרִים אֵלּוּ וְלֹא אֶת הָעֹז
שֶׁבְּאִמְרֵי הַשִּׁיר,אֶלָּא טָפַח יָדוֹ עַל פָּנָיו מְחַלֵּק כָּבוֹד
לַצְּלָב הַמָּתְוֶה עֲלֵיהֶם, וְנָשַׁק אוֹתָהּ. אַחַר-כַּךְ שָׁלַח אֶת
הָרֹמַח אֶל מוּל שַׁרְכָּאן וְזִנֵּק עָלָיו. הֵטִיל אֶת הַחֲנִית
בְּאַחַת יָדָיו עַד שֶׁנֶּעֶלְמָה מֵעֵין רוֹאִים וּתְפָשָׂה בְּיָדוֹ
הַשֵּׁנִית כְּמַעֲשֵׂה כְשָׁפִים. אַחַר-כָּךְ הֵטִיל אוֹתָהּ עַל
שַׁרְכָּאן, וְיָצְאָה מִיָּדוֹ כְאִלּוּ הָיְתָה זִקּוּק אוֹר. סָאֲנוּ
הָאֲנָשִׁים וְחָשְׁשׁוּ לְשַׁרְכָּאן. וְאוּלָם כְּשֶׁקָּרְבָה הַחֲנִית
אֶל שַׁרְכָּאן חֲטָפָהּ מִן הָאֲוִיר בִּיעָף, וְעָמְדוּ
הַמִּסְתַּכְּלִים נְבוֹכִים. נוֹפֵף אוֹתָהּ שַׁרְכָּאן בְּאוֹתָהּ יַד
שֶׁבָּהּ תְּפָסָהּ מִן הַנּוֹצְרִי עַד שֶׁכִּמְעַט שָׁבַר אוֹתָהּ.
הֵטִיל אוֹתָהּ בָּאֲוִיר עַד שֶׁנֶּעֶלְמָה מִן הָעַיִן וּתְפָסָהּ
בְיָדוֹ הַשֵּׁנִית בְּפָחוֹת מֵהֶרֶף עַיִן, וְצָעַק צְעָקָה גְדוֹלָה
מֵעֹמֶק לִבּוֹ וְאָמַר: “נִשְׁבָּע אֲנִי בְּמִי שֶׁבָּרָא אֶת שִׁבְעַת
הַשָּׁמַיִם, שֶׁאֲנִי שָׂם אֶת הָאָרוּר הַזֶּה לְמָשָׁל וּלִשְׁנִינָה
בְּכָל קַצְוֵי הָאָרֶץ”. אָמַר וְהֵטִיל בּוֹ אֶת הַחֲנִית. בִּקֵּשׁ
לוּקָא לַעֲשׂוֹת בַּחֲנִית כְּמוֹ שֶׁעָשָׂה שַׁרְכָּאן, וְשָׁלַח יָדוֹ
לְחָטְפָהּ מִן הָאֲוִיר. מִהֵר שַׁרְכָּאן וְהִקְדִּים אוֹתוֹ בַּחֲנִית
שְׁנִיָּה וְהִכָּה אוֹתוֹ בָּהּ. נָפְלָה בְּאֶמְצַע הַצְּלָב שֶׁעַל
פָּנָיו, וּמִהֵר אֱלֹהִים לְהוֹרִיד אֶת נַפְשׁוֹ לְגֵיהִנֹּם וְתַחְתִּית
שְׁאוֹל אֲיֻמָּה. כְּשֶׁרָאוּ הַכּוֹפְרִים שֶׁלּוּקָא בֶּן שַׁמְלוּט
נָפַל הָרוּג סָפְקוּ עַל פְּנֵיהֶם וְקָרְאוּ: “הוֹי שֶׁבֶר”, וְשִׁוְּעוּ
לְעֶזְרָה אֶל הֶגְמוֹנֵי בָּתֵּי-הַנְּזִירִים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים וְאֶחָד, אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁרָאוּ הַכּוֹפְרִים שֶׁלּוּקָא בֶּן שַׁמְלוּט נָפַל חָלָל, קָרְאוּ:
“הוֹי שֶׁבֶר”, וְשִׁוְּעוּ לְעֶזְרָה אֶל הֶגְמוֹנֵי בָּתֵּי-הַנְּזִירִים
וְאָמְרוּ: “הֵיכָן הַצְּלָבִים הָאַדִּירִים”. קָמוּ הַנְּזִירִים
לְהִתְפַּלֵּל, וְנִזְעֲקוּ כֻלָּם עַל שַׁרְכָּאן וְהֶרְאוּ הָרְמָחִים
וְהַחֲרָבוֹת וְהִשְׂתָּעֲרוּ לְמִלְחָמָה וְלִקְרָבוֹת. נִגַּשׁ הַצָּבָא
בַּצָּבָא וְנַעֲשׂוּ מִרְמָס לַפְּרָסוֹת הַלְּבָבוֹת, וְהִשְׁתַּלְּטוּ
הָרְמָחִים וְהַחֲרָבוֹת, וְרָפוּ הַזְּרוֹעוֹת וְהַיָּדַיִם, וּכְאִלּוּ
נוֹצְרוּ הַסּוּסִים בְּלִי רַגְלַיִם. וְלֹא פָסַק כָּרוֹז הַקְּרָב
מִלְּהַכְרִיז עַד שֶׁנִּלְאֲתָה כָּל יָד, וּפָנָה הַיּוֹם, וְהַלַּיְלָה
בָּאֲפֵלָה יָרַד. פָּרְשׁוּ הַמַּחֲנוֹת כָּל מַחֲנֶה לְעֶבְרָהּ, וְהָיָה
כָל אַמִּיץ לֵב כְּשִׁכּוֹר מֵעָצְמַת הַמַּכָּה וְהַדְּקִירָה, וּכְבָר
מָלְאָה הָאָרֶץ פִּגְרֵי אֲנָשִׁים, וְהָיוּ הַפְּצָעִים אֲנוּשִׁים.
וְלֹא יָדַע חָלָל בְּיַד מִי נָפַל. הִתְאַסְּפוּ יַחַד שַׁרְכָּאן עִם
אָחִיו צַ’וְא אַלְמַכָּאן וְשׁוֹמֵר הַסַּף וְהַמִּשְׁנֶה דִנְדָאן. אָמַר
שַׁרְכָּאן לְאָחִיו צַ’וְא אַלְמַכָּאן וּלְשׁוֹמֵר-הַסַּף: “כְּבָר
פָּתַח לָנוּ אֱלֹהִים שַׁעַר לְהַשְׁמִיד אֶת הַכּוֹפְרִים, וְהַתְּפִלָּה
לֵאלֹהִים רִבּוֹן הָעוֹלָמִים”. אָמַר צַ’וְא אַלְמַכָּאן לְאָחִיו: “לֹא
נֶחְדַּל מֵהַלֵּל אֶת אֱלֹהִים עַל שֶׁהֵסִיר אֶת הַצָּרָה מֵעַל
הָעַרְבִים וְהַפַּרְסִים, וְעוֹד יָשִׂיחוּ בְּנֵי אָדָם דּוֹר אַחֲרֵי
דוֹר, בְּמַה שֶּׁעָשִׂיתָ בָּאָרוּר לוּקָא מְזַיֵּף הָאִיוַנְגִלְיוֹן,
וּבָזֶה שֶׁתָּפַסְתָּ אֶת הַחֲנִית מִן הָאֲוִיר וְהִכִּיתָ אֶת אוֹיֵב
אֱלֹהִים לְעֵינֵי בְּנֵי-הָאָדָם.וְזִכְרְךָ יָקוּם עַד אַחֲרִית
הַיָּמִים”. אָמַר שַׁרְכָּאן: “הוֹי שׁוֹמֵר הַסַּף הַנַּעֲלֶה
וְגִבּוֹר-הַחַיִל הַמְעֻלֶּה”. עָנָה לוֹ וְאָמַר: “נָכוֹן אֲנִי
לִפְקֻדָּתְךָ”. אָמַר לוֹ: “קַח אִתְּךָ אֶת הַמִּשְׁנֶה דִנְדָאן
וְעֶשְׂרִים אֶלֶף פָּרָשִׁים, וַעֲבֹר אִתָּם לְעֵבֶר הַיָּם בְּעֶרֶךְ
שֶׁבַע פַּרְסָאוֹת, וּתְמַהֲרוּ לָלֶכֶת עַד שֶׁתִּהְיוּ קְרוֹבִים
לַחוֹף, בְּאֹפֶן שֶׁיִּשָּׁאֲרוּ בֵינֵיכֶם וּבֵין הָאֲנָשִׁים דֶּרֶךְ
שְׁתֵּי פַרְסָאוֹת בְּעֶרֶךְ, וְהִסְתַּתְּרוּ בִנְקִיקֵי הָאָרֶץ עַד
שֶׁתִּשְׁמְעוּ שְׁאוֹן הַכּוֹפְרִים, כְּשֶׁהֵם עוֹלִים מִן הַסְּפִינוֹת,
וְתַאֲזִינוּ לַצְּעָקוֹת מִכָּל עֵבֶר, וְאַחֲרֵי שֶׁיַּתְחִיל בֵּינֵינוּ
וּבֵינָם צִחְצוּחַ הַחֲרָבוֹת וְתִרְאוּ אֶת צִבְאוֹתֵינוּ נְסוֹגִים
לְאָחוֹר כְּאִלּוּ הָיוּ נִגָּפִים, וְיָבוֹאוּ הַכּוֹפְרִים
מִשְׂתָּעֲרִים מֵאַחֲרֵיהֶם מִכָּל הַצְּדָדִים גַּם מֵעֵבֶר הַיָּם גַּם
מֵעֵבֶר הָאֹהָלִים, תֵּשְׁבוּ לָהֶם בַּמַּאֲרָב. וּכְשֶׁתִּרְאוּ אֶת
הַנֵּס שֶׁעָלָיו: “אֵין אֱלוֹהַּ אֶלָּא אַללָּה וּמֻחַמָּד שְׁלִיחַ
אַללָּה” יִתְפַּלֵּל אֱלֹהִים עָלָיו וְיָשִׂים לוֹ שָׁלוֹם, תָּרִימוּ
אֶת הַנֵּס הַיָּרֹק וְתִצְעֲקוּ: “אַללָּה הוּא הַגָּדוֹל”,
וְהִתְנַפְּלוּ עֲלֵיהֶם מֵאֲחוֹרֵיהֶם, וְהִשְׁתַּדְּלוּ שֶׁלֹּא
יִפְרְצוּ הַכּוֹפְרִים פֶּרֶץ בֵּין הַנְּסוֹגִים וְהַיָּם”. אָמַר לוֹ
שׁוֹמֵר הַסַּף: “שָׁמַעְתִּי וּכִפְקֻדָּתְךָ אֶעֱשֶׂה”. הִסְכִּימוּ עַל
כָּךְ בְּאוֹתָהּ שָׁעָה, וְהִתְכּוֹנְנוּ וְנָסְעוּ, וּכְבָר לָקַח עִמּוֹ
שׁוֹמֵר הַסַּף אֶת הַמִּשְׁנֶת דִנְדָאן וְעֶשְׂרִים אֶלֶף פָּרָשִׁים
כְּפִי שֶׁצִּוָה הַמֶּלֶךְ שַׁרְכָּאן.


כְּשֶׁהֵאִיר הַבֹּקֶר רָכְבוּ הָאוֹיְבִים שׁוֹלְפִים חַרְבוֹתֵיהֶם
וּמְאַמְּצִים אֶת רָמְחֵיהֶם אֶל חֲזוֹתֵיהֶם וּלְבוּשִׁים
בְּשִׁרְיוֹנֵיהֶם, וְהִתְפַּשְׁטוּ עַל כָּל גִּבְעָה וָעֵמֶק. שָׁרוּ
כֹּהֲנֵיהֶם וְגִלּוּ רָאשֵׁיהֶם, וְנִשְּׂאוּ הַצְּלָבִים עַל מִפְרְשֵׂי
הַסְּפִינוֹת, וְשָׂמוּ פְנֵיהֶם לַחוֹף מִכָּל צַד, וְכָל סוּס
לַיַּבָּשָׁה הוּרַד, וְהָיוּ נְכוֹנִים לִרְדֹּף וּלְהַשִּׂיג,
וְהִתְנוֹצֵץ כָּל רֹמַח וְהִבְרִיק, וְהָלְכוּ הַקַּלְגַּסִּים
לִפְנֵיהֶם, וְהִזְהִירוּ לַהֲבוֹת רִמְחֵיהֶם עַל שִׁרְיוֹנֵיהֶם,
וְסוֹבְבָה טַחֲנַת הַמָּוֶת עַל הָרַגְלִים וְעַל הַפָּרָשִׁים, וְעָפוּ
מֵעַל הַגְּוִיּוֹת הָרָאשִׁים. וְנֶאֱלְמוּ הַלְּשׁוֹנוֹת, וְכָהוּ
הָעֵינַיִם, וְנִתְפּוֹרְרוּ הַמְּרֵרוֹת, וּפָעֲלוּ הַמַּאֲכָלוֹת,
וְעָפוּ הַגֻּלְגּוֹלוֹת, וְנִכְרְתוּ הַזְּרוֹעוֹת, וְחָצוּ הַסּוּסִים
בְּדָמִים, וְתָפְסוּ בַזְּקָנִים. וְנָשְׂאוּ צִבְאוֹת הַמֻּסְלִמִים
קוֹלָם בִּבְרָכָה וּבְשָׁלוֹם לַאֲדוֹן בְּנֵי-הָאָדָם, וּבְשֶׁבַח עַל
חֲסָדָיו לָרַחֲמָן. וְקָרְאוּ צִבְאוֹת הַכּוֹפְרִים בְּשֶׁבַח וְשִׁירָה
לַצְּלָב וְלַחֲגוֹרָה וּלְמִסְחַט הַגֶּפֶן וְלַאֲשֶׁר אוֹתוֹ יִסְחַט,
וְלַקְּשִׁישִׁים וְלַנְּזִירִים וּלְחַג כַּפּוֹת הַתְּמָרִים וּלְכֹהֵן
הָרֹאשׁ.


עִכְּבוּ אֶת עַצְמָם שַׁרְכָּאן וְאָחִיו צַ’וְא אַלְמַכָּאן מֵאָחוֹר
וְנָסוֹג הַצָּבָא מִתְרָאִים כְּאִלּוּ הֵם נִגָּפִים לִפְנֵי הָאוֹיֵב.
הִשְׂתָּעֲרוּ עֲלֵיהֶם צִבְאוֹת הַכּוֹפְרִים, בַּעֲקֵב הַנְּסִיגָה
הַמְדֻמָּה, וְהִתְכּוֹנְנוּ לִדְקֹר וּלְהַכּוֹת. פָּרְצוּ הַמֻּסְלִמִים
בִּקְרִיאַת הַפְּסוּקִים הָרִאשׁוֹנִים לְ“פָרָשַׁת הַפָּרָה”. וְנָפְלוּ
הַהֲרוּגִים דְרוּסִים תַּחַת רַגְלֵי הַסּוּסִים. וְהָיָה כָּרוֹז
הַיְּוָנִים מַכְרִיז: “הוֹי עוֹבְדֵי הַמָּשִׁיחַ וּבְנֵי דַת הָאֱמֶת,
הוֹי מְשָׁרְתֵי הַהֶגְמוֹנִים, כְּבָר הֵאִירָה לָכֶם הַהַצְלָחָה פָנִים,
שֶׁכְּבָר פָּנוּ צִבְאוֹת הָאִסְלָאם לִבְרֹחַ. אַל תִּפְנוּ לָהֶם עֹרֶף.
תִּקְעוֹ הַחֲרָבוֹת בְּגַבֵּיהֶם וְאַל תָּשׁוּבוּ מֵאַחֲרֵיהֶם. וְאִם
לֹא כֵן, הֲרֵי יִהְיֶה נָקִי מִכֶּם הַמָּשִׁיחַ בֶּן מִרְיָם, שֶׁדִּבֵּר
בְּעוֹדוֹ בַעֲרִיסָתוֹ”.


וְהָיָה אַפְרִידוּן מֶלֶךְ קוּשְׁטָא דוֹמֶה, שֶׁצִּבְאוֹת הַכּוֹפְרִים
מְנַצְּחִים, שֶׁלֹּא יָדַע שֶׁזֶּהוּ מִן הַתַּכְסִיס הַמְעֻלֶּה שֶׁל
הַמֻּסְלִמִים. שָׁלַח אֶל מֶלֶךְ אַסְיָה הַקְּטַנָּה לְבַשְּׂרוֹ
בַנִּצָּחוֹן וּלְהַגִּיד לוֹ לֵאמֹר: “לֹא הוֹעִילָה לָנוּ אֶלָּא
צוֹאָתוֹ שֶׁל רֹאשׁ הַהֶגמוֹנִים, כְּשֶׁהֵפִיחָה רֵיחָהּ מִזִּקְנֵיהֶם
וּמִּשִּׂפְמֵיהֶם שֶׁל עוֹבְדֵי-הַצְּלָב בֵּין אֵלֶּה שֶׁהָיוּ בְאוֹתוֹ
מַעֲמָד וּבֵין אֵלֶּה שֶׁלֹּא הָיוּ שָׁם. וְנִשְׁבָּע אֲנִי בַּנִּסִּים
שֶׁל הַנַּצְרוּת שֶׁאֵרְעוּ לְמִרְיָם וּבְמֵי הַטְּבִילָה הַנּוֹצְרִית,
שֶׁאֵינִי מַנִּיחַ עַל פְּנֵי הָאָרֶץ שׁוּם לוֹחֵם כָּל עִקָּר.
וְשֶׁאֶעֱמֹד בְּכָל תֹּקֶף לְהוֹצִיא כַּוָּנָתִי זוֹ אֶל הַפֹּעַל”.
פָּנָה הַשָּׁלִיחַ בִּשְׁלִיחוּת זוֹ וְיָצָא לְדַרְכּוֹ. קָרְאוּ
הַכּוֹפְרִים זֶה לָזֶה וְאָמְרוּ: “נִקְמוּ אֶת נִקְמַת לוּקָא”.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וּשְׁנַיִם אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁהַכּוֹפְרִים
קָרְאוּ זֶה לָזֶה וְאָמְרוּ: “נִקְמוּ אֶת נִקְמַת לוּקָא”. וְהָיָה
מֶלֶךְ אַסְיָה הַקְּטַנָּה מַכְרִיז וְאוֹמֵר: “הִתְעוֹרְרוּ לִנְקֹם אֶת
נִקְמַת אַבְּרִיזָה”. בְּאוֹתָהּ שָׁעָה קָרָא הַמֶּלֶךְ צַ’וְא
אַלְמַכָּאן וְאָמַר: “הוֹי עַבְדֵי הַמֶּלֶךְ הַמְשַׁלֵּם גְּמוּל, הַכּוּ
בְאַנְשֵׁי הַכּוֹפְרִים מַמְרֵי-אֱלֹהִים בְּלִבְנַת הַחֲרָבוֹת וּשְׁחוֹר
הָרְמָחִים”. הִשְׂתָּעֲרוּ הַמֻּסְלִמִים וְהִכּוּ בָהֶם בַּחֲרָבוֹת
הַגּוֹזְרוֹת, וְהָיָה כָּרוֹז הַמֻּסְלִמִים מַכְרִיז וְאוֹמֵר: “עֲלֵיכֶם
הַמִּצְוָה לְהִלָּחֵם בְּאוֹיְבֵי הַדָּת, כָּל אוֹהֵב אֶת הַנָּבִיא
הַנִּבְחָר. זוֹהִי הָעֵת לָשֵׂאת חֵן בְּעֵינֵי הָאֵל הַנָּדִיב
וְהַסּוֹלֵחַ וּמֵיטִיב. הוֹי הַמְצַפֶּה לְהִמָּלֵט בְּיוֹם הַדִּין
הָאָיֹם. הִנֵּה יִמְצָא לוֹ גַּן-עֵדֶן בְּצִלְלֵי הַחֲרָבוֹת הַיּוֹם”.
וְהִנֵּה שַׁרְכָּאן וְאֵלֶּה שֶׁעִמּוֹ תּוֹקְפִים אֶת הַכּוֹפְרִים,
וְאֶת הַדֶרֶךְ לְהִמָּלֵט עֲלֵיהֶם סוֹגְרִים. סָעַר בֵּין הַמַּעֲרָכוֹת,
וְעָבַר וְנִגְלָה לוֹ פָּרָשׁ מַרְאֵהוּ הָדָר. הָיָה פוֹרֵץ אֶל
הַמַּעֲרָכָה וְחוֹדֵר וְלוֹחֵם בַּכּוֹפְרִים וְדוֹקֵר, וּמְמַלֵּא
הָאָרֶץ גֻּלְגּוֹלוֹת וּגְוִיּוֹת. נִבְהֲלוּ הַכּוֹפְרִים מֵעֱזוּז
מִלְחַמְתוֹ וְנָטוּ צַוְּארֵיהֶם לִדְקִירָתוֹ וּמַכָּתוֹ. וְהָיָה
מְזֻיָּן בִּשְׁתֵּי חֲרָבוֹת: חַרְבּוֹ הַגּוֹזֶרֶת וּמַבָּט עֵינָיו
לְהָבוֹת. וְהָיוּ אִתּוֹ שְׁנֵי רְמָחִים: רֹמַח אָרֹךְ בַּכָּף וְגֵווֹ
הַמְתֻמָּר הַנִּזְקָף. וּקְוֻצּוֹת שְׂעַר תַּלְתַּלָיו, מְמַלְּאוֹת
מְקוֹם צָבָא בְּמִסְפָּר רָב. כְּמָה שֶׁאָמַר עָלָיו הַמְשׁוֹרֵר:


לֹא יִיף לוֹ שֶׁפַע שַׂעֲרוֹתָיו


בְּיוֹם קְרָב אֶלָּא פָרוּעַ עַל רַכּוֹתָיו,


לְבֶן הַחַיִל אֲשֶׁר מִכָּל מְגֻדַּל שָׁפָם


אֶת רָמְחוֹ הַמְתַמֵּר יִרַוֶּה דָם.


וְאָמַר שֵׁנִי:


עֵת חָגַר חַרְבֵּהוּ אָמַרְתִּי אֵלָיו:


“מֶה לָּךְ חֶרֶב? בְּחַרְבוֹת מַבָּטְךָ לְךָ רָב”


“מַבָּטַי חַרְבוֹתֵיהֶם לְבַעֲלֵי-אַהֲבָה”, אָמָר


“וְחַרְבִּי לַאֲשֶׁר מַנְעַם אַהֲבָה לוֹ זָר”.


כְּשֶׁרָאָה אוֹתוֹ שַׁרְכָּאן אָמַר: “מַשְׁבִּיעַ אֲנִי אוֹתְךָ
בַּקֻּרְאָן וּבִפְסוּקֵי הָרַחֲמָן, מִי אַתָּה הַפָּרָשׁ בַּפָּרָשִׁים
כָּאן? אָכֵן בְּמַעֲשֶׂיךָ עָשִׂיתָ רְצוֹן הַמֶּלֶךְ הַדַּיָּן, אֲשֶׁר
עִנְיָן לֹא יַשֶּׁנּוּ עִנְיָן, כְּשֶׁהִתְנַפַּלְתָּ עַל
אַנְשֵׁי-הַכְּפִירָה וְהַמֶּרִי”. קָרָא אֵלָיו הַפָּרָשׁ וְאָמַר: “אֲנִי
הוּא שֶׁאֶתְמוֹל בְּרִית אִתּוֹ כָּרַתָּ. וּמַה מְאֹד לִשְׁכֹּחַ אוֹתִי
מִהַרְתָּ”. הֵסִיר אֶת הַמַּסְוֶה מֵעַל פָּנָיו וְנִתְגַּלָּה יָפְיוֹ,
וְהִנֵּה הוּא צַ’וְא אַלְמַכָּאן. שָׂמַח בּוֹ שַׁרְכָּאן, אֶלָּא
שֶׁהָיָה יָרֵא לוֹ שֶׁלֹּא יִתְנַפְּלוּ עָלָיו אַנְשֵׁי קְרָב וְשֶׁלֹּא
יַקִּיפוּ אוֹתוֹ אַמִּיצֵי-לֵב, וּמִשְּׁנֵי טְעָמִים: הָאֶחָד מִהְיוֹתוֹ
צָעִיר לְשָׁנִים וְעָלוּל הוּא שֶׁתִּשְׁלֹט בּוֹ עַיִן רָעָה,
וְהַשֵּׁנִי שֶׁקִּיוּמוֹ חָשׁוּב מִכָּל לְשֵׁם הַשְּמִירָה עַל
הַמַּמְלָכָה, וְאָמַר לוֹ: “הַמֶּלֶךְ, כְּבָר סִכַּנְתָּ עַצְמֶךָ,
וְעַכְשָׁו הַצְמֵד לְסוּסִי אֶת סוּסְךָ. שֶׁאֵינִי בָטוּחַ מִפְּנֵי
הָאוֹיֵב לְנַפְשֶׁךָ. וְהַטּוֹב הוּא שֶׁלֹּא תָּסוּר מִן הַחֲבוּרוֹת
הַלָּלוּ, וְתִירֶה מִכָּאן אֶת חִצְּךָ הַקּוֹלֵעַ בָּאֹוְיִבים”. אָמַר
לוֹ צַ’וְא אַלְמַכָּאן: “רְצוֹנִי לִהְיוֹת שָׁוֶה בַּקְּרָב אֵלֶיךָ
וְלֹא אֶחֱשׂךְ נַפְשִׁי מִלְהִלָּחֵם”. הִשְׂתָּעֲרוּ צִבְאוֹת הָאִסְלָאם
עַל הַכּוֹפְרִים וְהִקִּיפוּם מִכָּל צַד וְנִלְחֲמוּ בָהֶם מִלְחֶמֶת
קֹדֶשׁ כַּדָּת, וְשִׁבְּרוּ אֶת חֹד הַכְּפִירָה וּקְשִׁי הָעֹרֶף
וְהַקַּלְקָלָה, נִצְטָעֵר הַמֶּלֶךְ אַפְרִידוּן כְּשֶׁרָאָה מַה
שֶּׁהִגִּיעַ לַיְּוָנִים מִן הָרָעָה, שֶׁהָפְכוּ עֹרֶף וְשָׂמוּ מָעוּזָם
בַּבְּרִיחָה כְּשֶׁהֵם נִמְלָטִים אֶל הַסְּפִינוֹת. יָצְאוּ אֲלֵיהֶם
הַגְּיָסוֹת שֶׁבְּחוֹף הַיָּם וְהַמִּשְׁנֶה דִנְדָאן בְּרֹאשָׁם
אַמִּיצֵי לְבָב וּמַכֶּה בָהֶם בַּחֲרָבוֹת וּבְחִצִּים רָב, וְכֵן גַּם
מַצְבִּיא צְבָא סוּרְיָה עִם הַנָּסִיךְ בַּהַרָאם, בְּעֶשְׂרִים אֶלֶף
אֲרָיוֹת שׁוֹאֲגִים עֲלֵיהֶם קָם. הִקִּיפוּם צִבְאוֹת הָאִסְלָאם
מִקֶּדֶם וּמֵאָחוֹר וְנָטְתָה פְלֻגָּה מֵהַמֻּסְלִמִים עַל אֵלֶּה
שֶׁהָיוּ בַּסְּפִינוֹת וְעָשׂוּ בָהֶם שַׁמּוֹת עַד שֶׁהִפִּילוּ אֵלֶּה
אֶת עַצְמָם לַיָּם. הָרְגוּ מֵהֶם מִסְפָּר רָב יוֹתֵר עַל מֵאָה אֶלֶף
חֲזִירִים וְלֹא נִמְלַט מֵאַבִּירֵיהֶם לֹא קָטָן וְלֹא גָדוֹל. נָטְלוּ
אֶת סְפִינוֹתֵיהֶם וְכָל מַה שֶּׁהָיָה בָהֶן מִן הַמָּמוֹן וְהָאוֹצָרוֹת
וְהַמִּטְעָן מִלְּבַד עֶשְׂרִים סְפִינָה. וְהָיָה שְׁלַל הַמֻּסְלִמִים
בְּאוֹתוֹ יוֹם שָׁלָל שֶׁלֹּא לָקַח כָּמוֹהוּ אָדָם לִפְנֵי כֵן, וְלֹא
שָׁמְעָה אֹזֶן עַל מִלְחָמָה כָּזֹאת וְעַל מַדְקְרוֹת חֶרֶב כָּאֵלֶּה.
וְהָיָה בִכְלָל מַה שֶּׁלָּקְחוּ בַשָּׁלָל חֲמִשִּׁים אֶלֶף מִן
הַסּוּסִים מִלְּבַד הָאוֹצְרוֹת וְהַבִּזָּה בְּלִי מִנְיָן וּבְלִי
מִסְפָּר. שָׂמְחוּ עַל כָּךְ שִׂמְחָה שֶׁאֵין לְמַעְלָה הֵימֶנָּה
בַּאֲשֶׁר אָצַל לָהֶם אֱלֹהִים חַסְדּוֹ בְעֶזְרָתוֹ וִישׁוּעָתוֹ. זֶהוּ
מַה שֶּׁהָיָה מֵעִנְיָנָם, וְאוּלָם בַּאֲשֶׁר לְאֵלֶּה שֶׁנָּסוֹגוּ
אָחוֹר, הִנֵּה הִגִּיעוּ אֶל קוּשְׁטָא. וְהִגִּעָה תְחִלָּה יְדִיעָה
לְתוֹשְׁבֶיהָ שֶׁהַמֶּלֶךְ אַפְרִידוּן הוּא שֶׁנִּצַּח אֶת
הַמֻּסְלִמִים, וְאָמְרָה הַזְּקֵנָה דַ’את אַלְדַּוָאהִי: “אֲנִי
יָדַעְתִּי שֶׁבְּנִי מֶלֶךְ אַסְיָה הַקְּטַנָּה לֹא יִהְיֶה מִן
הַנְּסוֹגִים אָחוֹר, וְלֹא יִפְחַד מִפְּנֵי צְבָא הַמֻּסְלִמִים,
וְשֶׁהוּא יָבִיא אֶת תּוֹשָׁבֵי הָאָרֶץ בְּדַת הַנַּצְרוּת”. צִוְּתָה
הַזְּקֵנָה דַ’את אַלְדַּוָאהִי אֶת הַמֶּלֶךְ הַגָּדוֹל אַפְרִידוּן
לְפָאֵר אֶת הָעִיר. נִרְאֲתָה הַשִּׂמְחָה וְשָׁתוּ יָיִן שֶׁלֹּא יָדְעוּ
אֶת אֲשֶׁר נִגְזַר. וּבְעוֹד הֵם בְּעֶצֶם הַשִּׂמְחָה צָרְחוּ מֵעֲלֵיהֶם
עוֹרְקֵי הַיָּגוֹן וְהָאֵבֶל, וְהִגִּיעוּ אֲלֵיהֶם עֶשְׂרִים הַסְּפִינָה
שֶׁנִּמְלְטוּ וּבְתוֹכָן מֶלֶךְ אַסְיָה הַקְּטַנָּה. יָצָא לִקְרָאתָם
אַפְרִידוּן מֶלֶךְ קוּשְׁטָא לַחוֹף. סִפְּרוּ לוֹ מַה שֶּׁאֵרַע לָהֶם
מִיָּד הַמֻּסְלִמִים וְגָדְלָה בִכְיָתָם וְרָבְתָה אַנְחָתָם,
וְנֶהֶפְכוּ בְּשׂוֹרוֹת הַנִּצָּחוֹן לְיָגוֹן וְאָסוֹן. סִפְּרוּ לוֹ
שֶׁלּוּקָא בֶּן שַׁמְלוּט כְּבָר הֵקִיץ עָלָיו הַקֵּץ, וּפָגַע בּוֹ
הַמָּוֶת בְּחֵץ. תָּקְפָה אֶת הַמֶּלֶךְ אַפְרִידוּן אֵימַת יוֹם הַדִּין
הָאַחֲרוֹן, וְהִכִּיר שֶׁאֵין תַּקָּנָה לְמַה שֶּׁבָּא אֲלֵיהֶם מִן
הָאֲבַדּוֹן. קָבְעוּ מוֹעֵד לְאֶבְלָם עַל אֲסוֹנָם, וְרָפָה עֹז
רְצוֹנָם, וְעָלְתָה אַנְחָתָם מִכָּל עֵבֶר וּבִכְיָתָם. וּכְשֶׁנִּכְנַס
מֶלֶךְ אַסְיָה הַקְּטַנָּה אֶל הַמֶּלֶךְ אַפְרִידוּן וְהוֹדִיעַ לוֹ עַל
דְּבַר הַמַּצָּב לַאֲמִתּוֹ. וְשֶׁנְּסִגַת הַמֻּסְלִמִים לֹא הָיְתָה
אֶלָּא עַל דֶּרֶךְ הָעָרְמָה וְהַמְּזִמָּה, אָמַר לוֹ: “אַל תְּצַפֶּה
שֶׁיַּחֲזֹר אֵלֶיךָ מִן הַצָּבָא עוֹד מִלְבַד אֵלֶּה שֶׁחָזְרוּ
אֵלֶיךָ”. וּכְשֶׁשָּׁמַע הַמֶּלֶךְ אַפְרִידוּן דְּבָרִים אֵלֶּה נָפַל
מִתְעַלֵּף, וְהָיָה חָטְמוֹ תַחַת רַגְלָיו. וּכְשֶׁהִתְעוֹרֵר אָמַר:
“אֶפְשָׁר שֶׁהַמָּשִׁיחַ כָּעַס עֲלֵיהֶם, שֶׁנְּתָנָם בִּידֵי
הַמֻּסְלִמִים אוֹיְבֵיהֶם”. וְרַב-הַהֶגְמוֹנִים נֶעֱצַב, אָמַר לוֹ
הַמֶּלֶךְ: “אָבִינוּ, כִּלָּיוֹן בָּא עַל חֵילֵנוּ, וְהַמָּשִׁיחַ פָּקַד
עָלֵינוּ עֲוֹנֵנוּ”. אָמַר לוֹ הַהֶגְמוֹן: “אַל תִּצְטַעֲרוּ וְאַל
תִּדְאֲגוּ, שֶׁכֵּן אֵין זֹאת אֶלָּא שֶׁאֶחָד מִכֶּם חָטָא לַמָּשִׁיחַ,
וּבְחֶטְאוֹ נֶעֱנַשְׁנוּ כֻלָּנוּ. וְעַכְשָׁו הֲרֵינוּ לְהִתְפַּלֵּל
עֲלֵיכֶם בְּבָתֵּי-הַכְּנֵסִיּוֹת, שֶׁיִּסַּתְּלקּו מֵעֲלֵיכֶם צִבְאוֹת
הַמֻּסְלִמִים”. נִגְּשָׁה הַזְּקֵנָה דַ’את אַלְדַּוָאהִי אֶל אַפְרִידוּן
וְאָמְרָה: “הַמֶּלֶךְ, הִנֵּה צְבָא הַמֻּסְלִמִים מִסְפָּרָם רַב
וְעָצוּם, וְלֹא נוּכַל לָהֶם אֶלָּא בְעָרְמָה. וְלָזֹאת גָּמַרְתִּי
בְּדַעְתִּי לְהַעֲרִים עֲלֵיהֶם וְלָבוֹא בְתוֹךְ צִבְאוֹתֵיהֶם, אֶפְשָׁר
שֶׁאַשִּׂיג מַטְּרָתִי בְמַנְהִיגָם וְאֶהֱרֹג אוֹתוֹ, כְּמוֹ
שֶׁהָרַגְתִּי אֶת אָבִיו. וְאִם תַּצְלִיחַ בְּיָדִי עָרְמָתִי, לֹא
יַחֲזֹר אֶחָד מֵחֵילוֹתָיו לְאַרְצוֹ, שֶׁכֵּן אֵין כֹּחָם אֶלָּא בוֹ.
וְעַתָּה הָבוּ לִי סוּרִים נוֹצְרִים אֲחָדִים כְּדֶרֶךְ שֶׁהֵם יוֹצְאִים
חֹדֶשׁ חֹדֶשׁ וְשָׁנָה שָׁנָה, לִמְכֹּר סְחוֹרָתָם, שֶׁיַּעַזְרוּ לִי,
שֶׁכֵּן אָפִיק זְמָמִי עַל יָדָם”. אָמַר לָהּ הַמֶּלֶךְ: “יְהִי כֵן,
כָּל אֲשֶׁר בִּקַּשְׁתְּ יִנָּתֵן לָךְ”. צִוְּתָה לְהָבִיא מֵאָה
אֲנָשִׁים, יְלִידֵי נַגְ’רָאן שֶׁל סוּרְיָה. וּכְשֶׁבָּאוּ לִפְנֵי
הַמֶּלֶךְ אָמַר לָהֶם: “כְּלוּם שְׁמַעְתֶּם מַה שֶּׁבָּא עַל
הַמֻּסְלִמִים מִידֵי הַנּוֹצְרִים?” אָמְרוּ: “הֵן”. אָמַר לָהֶם:
“דְּעוּ, שֶׁאִשָּׁה זוֹ נָתְנָה אֶת חַיֶּיהָ קֹדֶשׁ לַמָּשִׁיחַ,
וּרְצוֹנָהּ לָצֵאת אִתְכֶם לְבוּשִׁים כְּמֻסְלִמִים, לַחְבֹּל
תַּחְבּוּלָה, שֶׁתִּהְיֶה לְמוֹעִיל לָנוּ, וְתָסִיר מֵעָלֵינוּ אֶת
הַמֻּסְלִמִים, אִמְרוּ אֵפוֹא: רוֹצִים אַתֶּם לְהַקְדִּישׁ עַצְמְכֶם
לַמָּשִׁיחַ, אִם אֶתֵּן לְכָל אֶחָד שְׁתֵּי סְאִים שֶׁל זָהָב? וַהֲרֵי
זֶה שֶׁיַּחֲזֹר מִכֶּם יִטֹּל אֶת הַזָּהָב; וַאֲשֶׁר יָמוּת, הִנֵּה
שְׂכָרוֹ אֶת הַמָּשִׁיחַ”. אָמְרוּ לוֹ: “הַמֶּלֶךְ, מַסְכִּימִים אָנוּ
לָתֵת אֶת חַיֵּינוּ קֹדֶשׁ לַמָּשִׁיחַ וּלְךָ”. לָקְחָה הַזְּקֵנָה
עִמָּה עִקָּרִים רֵיחָנִיִּים שֶׁהָיְתָה צְרִיכָה לָהֶם, וְשָׂמָה אוֹתָם
בְּתוֹךְ הַמַּיִם וּבִשְּׁלָה אוֹתָם עַל הָאֵשׁ, עַד שֶׁנִּמְצָה
מִתּוֹכָם מִיצָם הַשָּׁחוֹר, הִמְתִּינָה עַד שֶׁהִצְטַנְּנָה
הַמִּרְקַחַת. טָבְלָה בָּהּ קְצֵה מִטְפַּחַת אֲרֻכָּה וְצִבְּעָה בָהּ
אֶת פָּנֶיהָ. שָׂמָה עָלָיהָ מֵעַל לִבְגָדֶיהָ חֲלוּק-נְזִירִים אָרֹךְ,
רָקְמָה שְׂפָתוֹ, וְנָטְלָה מַחֲרֹזֶת וְקָמָה וְהָלְכָה אֶל הַמֶּלֶךְ
חַרְדוּבּ. וְלֹא הִכִּירוּהָ לֹא הוּא וְלֹא אֶחָד מֵהַנִּמְצָאִים
אֶצְלוֹ, עַד שֶׁגִּלְּתָה מִי הִיא. הִלְּלוּ אוֹתָהּ כֻּלָּם עַל
עָרְמָתָהּ, וְאָמַר בְּנָהּ בְּשִׂמְחָה עֲצוּמָה: “יְהִי רָצוֹן שֶׁלֹּא
יַעֲזֹב אוֹתָךְ הַמָּשִׁיחַ וְלֹא יִטְּשֵׁךְ”. יָצְאָה הִיא
וְהַנּוֹצְרִים שֶׁל נַגְ’רָאן שֶׁל סוּרְיָה עִמָּהּ לְדַרְכָּם אֶל
חֵילוֹת בַּגְדָאד.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וּשְׁלשָׁה אָמְרָה: ""שָׁמַעְתִּי, הַמֶּלֶךְ הַמְּאֻשָּׁר, שֶׁהַמֶּלֶךְ
אַפְרִידוּן, כְּשֶׁשָּׁמַע אוֹתָהּ שְׁמוּעָה, נָפַל מִתְעַלֵּף לָאָרֶץ,
עַד שֶׁהָיָה חָטְמוֹ תַּחַת רַגְלָיו. וּכְשֶׁהִתְעוֹרֵר
מֵהִתְעַלְּפוּתוֹ, זִעְזַע הַפַּחַד אֶת אַמְתַּחַת קֵבָתוֹ, וְהִתְאוֹנֵן
בְּאָזְנֵי הַזְּקֵנָה דַ’את אַלְדַּוָּאהִי. וְהָיְתָה אוֹתָהּ אֲרוּרָה
מְכַשֵּׁפָה מִן הַמְּכַשְּׁפוֹת, בִּכְשָׁפִים וּתְכָכִים שְׁלֵמָה,
שַׁקְרָנִית וּבַעֲלַת מְזִמָּה, נוֹכֶלֶת וּבַת זִמָּה, פּוֹשַׁעַת
וְאֵשֶׁת מִרְמָה, מַסְרִיחַ פִּיהָ, וַאֲדֻמּוֹת עַפְעַפֶּיהָ, לְחָיֶיהָ
חִוָּרוֹן וּפָנֶיהָ חשֶׁךְ אִישׁוֹן, מַבָּטָהּ נִזְעָף וְגוּפָהּ
מְגֹרָב, שְׂעָרָהּ עוֹפֶרֶת וְגַבָּהּ חֲטֹטֶרֶת, צֶבַע עוֹרָהּ נוֹבֵל
וְאַפָּהּ נוֹזֵל. וְאוּלָם הִיא קָרְאָה בְסִפְרֵי הָאִסְלָאם, וּכְבָר
נָסְעָה אֶל בֵּית אֱלֹהִים בְּמַכָּה לָחֹג שָׁם, וְכָל זֶה כְּדֵי
שֶׁתָּבִין בְּעִנְיָנֵי הַדָּת וְהַדִּין, וְלָדַעַת פְּסוּקֵי
הַקֻּרְאָן. וְעָמְדָה שְׁנָתַיִם בִּירוּשָׁלַיִם בְּדַת הַיְּהוּדִים
כְּדֵי לִרְכּשׁ לָהּ תַּחְבּוּלוֹת נֶגַד אֲנָשִׁים וְשֵׁדִים. וְהָיְתָה
פֶּגַע רַע מִן הַפְּגָעִים וְנֶגַע מִן הַנְּגָעִים, כָּל אֱמוּנָה
פּוֹרְעָה, וּלְשׁוּם דַת לֹא נִשְׁמְעָה. וְהָיְתָה גָרָה עַל-פִּי הָרֹב
אֵצֶל מֶלֶךְ אַסְיָה הַקְּטַנָּה בְּנָהּ חַרְדוּבּ. בִּגְלַל זֶה
שֶׁהָיְתָה מְבַקֶּשֶׁת הַשְּׁפָחוֹת הַבְּתוּלוֹת לִהְיוֹת בָּהֶן
נִכְתֶּשֶׁת. וּכְשֶׁחָסְרָה אֶת אֲשֶׁר שָׁאֲלָה, דּוֹמָה הָיְתָה
כְּאִלּוּ נַעֲשָׂה בָהּ כָּלָה. וְכָל נַעֲרָה שֶׁהָיְתָה נוֹשֵׂאת חֵן
בְּעֵינֶיהָ, הָיְתָה מְלַמֶּדֶת אוֹתָהּ הַחָכְמָה וּמְשַׁפְשֶׁפֶת
אוֹתָהּ בְּכַרְכֹּם עַד שֶׁהָיְתָה מִתְעַלֶּפֶת מֵעֹצֶם הַתַּאֲוָה
מֶשֶׁךְ זְמָן. וְזֹאת שֶׁהָיְתָה נִשְׁמַעַת לָהּ הָיְתָה מֵיטִיבָה
עִמָּהּ וּמַטָּה אֶת לֵב בְּנָהּ לְאַהֲבָה אוֹתָהּ. וּמִי שֶׁלֹּא
הָיְתָה נִשְׁמַעַת לָהּ, הָיְתָה מִתְנַכֶּלֶת לְהַשְׁמִיד אוֹתָהּ.
וּבְסִבָּה זוֹ יָדְעָה גַם אֶת מַרְגָ’אנָה וְאֶת רִיחָאנָה וְאֶת
אֻתְּרֻגָּ’ה נַעֲרוֹת אַבְּרִיזָה. וְהָיְתָה הַנְּסִיכָה אַבְּרִיזָה
מוֹאֶסֶת זְקֵנָה זוֹ וּבוֹחֶלֶת לִישֹׁן עִמָּהּ, מִשּׁוּם שֶׁאַצִּילֵ
יָדֶיהָ הָיוּ מְפִיצוֹת רֵיחַ רָע, וְגוּפָהּ גַּס מִסִּיב הַתֹּמֶר.
וְהָיְתָה מְעוֹרֶרֶת חֵשֶׁק בְּאֵלֶּה שֶׁהָיוּ מִתְכַּתְּשׁוֹת אִתָּהּ
עַל יְדֵי אֲבָנִים טוֹבוֹת, וּבְזֶה שֶׁהָיְתָה מְלַמֶּדֶת אוֹתָן.
וְהָיְתָה אַבְּרִיזָה פּוֹרֶשֶׁת מִמֶּנָּה וּמְבַקֶּשֶׁת לָהּ מַחֲסֶה
בֵּאלֹהִים הָאַדִּיר וְהַיּוֹדֵעַ כֹּל, וּבָרוּךְ לֵאלֹהִים הוּא זֶה
שֶׁאָמַר:


הוֹי הַמִּשְׁתַּפֵּל נִכְנָע בִּפְנֵי עָשִׁיר,


וְעַל הֶעָנִי יִתְנַשֵּׂא יָהִיר,


וִיפָאֵר כְּעוּרוֹ בְּהַרְבּוֹת מָמוֹנוֹ,


אַךְ בֹּשֶׂם הַנִּתְעָב לֹא יְחַפֶּה עַל סִרְחוֹנוֹ!


נַחֲזֹר אֵפוֹא אֶל סִפּוּר נְכָלֶיהָ וּבַלְהוֹת עִנְיָנֶיהָ. נָסְעָה
וְנָסְעוּ עִמָּהּ שָׂרֵי הַנּוֹצְרִים וּצְבָאָם, וְשָׂמוּ פְנֵיהֶם אֶל
צְבָא הָאִסְלָאם. וְאַחֲרֵי זֶה נִכְנַס הַמֶּלֶךְ חַרְדוּבּ אֶל
הַמֶּלֶךְ אַפְרִידוּן וְאָמַר לוֹ: “אֵין לָנוּ עוֹד צֹרֶךְ בַּהֶגְמוֹן
וְלֹא בִתְפִלָּתוֹ, מִשּׁוּם שֶׁאָנוּ עוֹשִׂים כְּפִי עֲצַת אִמִּי דַ’את
אַלְדַּוָאהִי. וְנִרְאֶה מַה הוּא שֶׁתִּפְעַל בְּתַחְבּוּלוֹתֶיהָ
שֶׁאֵין לָהֶן גְּבוּל, בִּצְבָא הַמֻּסְלִמִים, שֶׁכֵּן הוֹלְכִים הֵם
וּקְרֵבִים, וְיִהְיוּ בְקָרוֹב אֶצְלֵנוּ וְיַקִּיפוּ אוֹתָנוּ”.
כְּשֶׁשָּׁמַע הַמֶּלֶךְ אַפְרִידוּן דְּבָרִים אֵלֶּה, גָּבַר בְּלִבּוֹ
הַפַּחַד, וְכָתַב תֵּכֶף וּמִיָּד אֶל כָּל אַרְצוֹת הַנּוֹצְרִים וְאָמַר
לָהֶן: “מִן הָרָאוּי הוּא שֶׁלֹּא יֵעָדֵר אָדָם מִבְּנֵי הַדָּת
הַנּוֹצְרִית וַאֲגֻדַּת הַצְּלָב, וּבִפְרָט בְּנֵי הַמִּבְצָרִים
וְהַטִּירוֹת, אֶלָּא יָבוֹאוּ אֵלֵינוּ כֻלָּם רַגְלִים וְרוֹכְבִים
וְנָשִׁים וָטַף, שֶׁכֵּן צְבָא הָאִסְלָאם כְּבָר דָּרְכוּ רַגְלָיו עַל
אַדְמַת אַרְצֵנוּ. וְיֵשׁ לָחוּשׁ וּלְמַהֵר לִפְנֵי בוֹא הַמּוֹרָא”.


זֶהוּ מַה שֶּׁהָיָה מֵעִנְיַן אֵלֶּה. וְאוּלָם מַה שֶּׁהָיָה מֵעִנְיַן
הַזְּקֵנָה דַ’את אַלְדַּוָאהִי, הֲרֵי יָצְאָה עִם בְּנֵי לִוְיָתָהּ אֶל
מִחוּץ לָעִיר, וְהִלְבִּישָׁה אוֹתָם בִּלְבוּשׁ סוֹחֲרִים מֻסְלִמִים.
וּכְבָר לָקְחָה עִמָּהּ לִפְנֵי כֵן מֵאָה פֶרֶד טְעוּנִים אָרִיג
אַנְטִיּוֹכִי, סָטִין רָקוּם זָהָב וּמֶשִׁי רָקוּם מַלְכִּי וְזוּלַת
זֶה, וְלָקְחָה מִן הַמֶּלֶךְ אַפְרִידוּן מִכְתַּב לֵאמֹר: אֵלֶּה
הַסּוֹחֲרִים מִסּוּרְיָה הֵם וְהָיוּ בְאַרְצוֹתֵינוּ, וְחָלִילָה לוֹ
לְמִי שֶׁהוּא לִנְגֹּעַ בָּהֶם לְרָעָה. וְלֹא יִטְּלוּ מֵהֶם מַס
הַמַּעֲשֵׂר עַד שֶׁיַּגִּיעוּ לְאַרְצָם וּלְמָקוֹם שֶׁיִּהְיוּ בְטוּחִים
בּוֹ, שֶׁכֵּן הַסּוֹחֲרִים הֵם אֵלֶּה שֶׁעַל-יָדָם הָאָרֶץ נִבְנֵית
וְעוֹלָה, וְאֵין הֵם אַנְשֵׁי מִלְחָמָה וְקַלְקָלָה"". אָמְרָה הַזְּקֵנָה
דַ’את אַלְדַּוָאהִי לְאֵלֶּה שֶׁעִמָּהּ: “רְצוֹנִי לַחְבֹּל מְזִמָּה
כְּדֵי לְהַשְׁמִיד אֶת הַמֻּסְלִמִים”. אָמְרוּ לָהּ: “הַמַּלְכָּה,
צַוִּי כָּל מַה שֶּׁאַתְּ רוֹצָה, וְאָנוּ סָרִים לְמִשְׁמַעְתֵּךְ.
וִיהִי רָצוֹן שֶׁלֹּא יָשִׂים הַמָּשִׁיחַ פָּעֳלֵךְ מֵאָפַע”. לָבְשָׁה
חֲלוּק צֶמֶר לָבָן דַּק וְחִכְּכָה בְמִצְחָה עַד שֶׁנִּתְוָה עָלָיו
תָּו, מָשְׁחָה אוֹתוֹ בְמִשְׁחָה עַד שֶׁהָיָה לוֹ בָרָק עָצוּם.
וְהָיְתָה הָאֲרוּרָה רְזַת הַגּוּף וּמַבָּטָהּ נוֹקֵב וְחוֹדֵר. כָּבְלָה
רַגְלֶיהָ לְמַעְלָה מֵעֲקֵבֶיהָ וְנָסְעָה עַד שֶׁהִגִּיעָה אֶל צְבָא
הַמֻּסְלִמִים. הִתִּירָה הַכְּבָלִים מֵעַל רַגְלֶיהָ אַחֲרֵי
שֶׁהִשְׁאִיר רָשְׁמָם בְּשׁוֹקֶיהָ. מָשְׁחָה אוֹתָן בְּדַם נְחָשִׁים
וְצִוְּתָה אֶת אֵלֶּה שֶׁעִמּוֹ שֶׁיַּכּוּ אוֹתָהּ מַכּוֹת אַכְזָרִיּוֹת
וְשֶׁיָּשִׂימוּ אוֹתָהּ בְּתֵבָה. אָמְרוּ לָהּ: “כֵּיצַד זֶה נַכֶּה
אוֹתָךְ וְאַתְּ גְּבִרְתֵּנוּ דַ’את אַלְדַּוָאהִי אֵם הַמֶּלֶךְ
הַמְהֻלָּל בַּתִּשְׁבָּחוֹת?” אָמְרָה: ""אֵין לֹא תְלוּנָה וְלֹא תוֹאֲנָה
עַל הַבָּא לְבֵית הַמַּחֲרָאוֹת, וְהַהֶכְרֵחַ מְבַטֵּל אֶת הָאֲסוּרוֹת.
וְאַחֲרֵי שֶׁתָּשִׂימוּ אוֹתִי בַתֵּבָה, שִׂימוּ אוֹתָהּ בְתוֹךְ שְׁאָר
הַסְּחוֹרָה וְטַעֲנוּ אוֹתָהּ עַל הַפְּרָדוֹת, וְעִבְרוּ בָהּ בֵּין
צְבָא הַמֻּסְלִמִים וְלֹא תַּחְשְׁשׁוּ לְשׁוּם תְּאוּנָה,
וּכְשֶׁיַּעֲמֹד לָכֶם לְשָׂטָן בְּדַרְכְּכֶם אִישׁ מֵהַמֻּסְלִמִים,
מִסְרוּ לוֹ אֶת הַפְּרָדוֹת וּמַה שֶׁעֲלֵיהֶן מִן הַהוֹן, וּלְכוּ אֶל
מַלְכָּם צַ’וְא אַלְמַכָּאן וּבַקְּשׁוּ מֵאִתּוֹ עֶזְרָה וְאִמְרוּ:
“אֲנַחְנוּ הָיִינוּ בְאֶרֶץ הַכּוֹפְרִים, וְלֹא לָקְחוּ מֵאִתָּנוּ וְלֹא
כְלוּם, וְלֹא זוֹ בִלְבַד אֶלָּא שֶׁכָּתְבוּ לָנוּ כְּתָב חָתוּם שֶׁלֹּא
יִגַּע בָּנוּ אָדָם, וְכֵיצַד זֶה תִּקְחוּ אֵפוֹא אַתֶּם אֶת
רְכוּשֵׁנוּ? וַהֲרֵי מִכְתָּב מֶלֶךְ אַסְיָה הַקְּטַנָּה שֶׁבּוֹ כָתוּב
שֶׁלֹּא יִגַּע בָּנוּ אִישׁ לְרָעָה”. וּכְשֶׁיֹּאמַר אֲלֵיכֶם: “מַה הוּא
שֶׁהִרְוַחְתֶּם בְּאַרְצוֹת הַיְּוָנִים בְּמִסְחַרְכֶם?” אָמְרוּ לוֹ:
""הָרֶוַח שֶׁלָּנוּ הוּא זֶה שֶׁהִצַּלְנוּ אָדָם נָזִיר שֶׁנִּמְצָא
מִתַּחַת לָאָרֶץ בִּמְאוּרָה, וְהָיָה בָהּ בְּעֵרֶךְ חֲמֵשׁ-עֶשְׂרֵה
שָׁנָה כְּשֶׁהוּא קוֹרֵא לְעֶזְרָה, וְלֹא בָאוּ לְעֶזְרָתוֹ. וְלֹא זוֹ
בִלְבָד, אֶלָּא שֶׁהָיוּ הַכּוֹפְרִים מְעַנִּים אוֹתֹו לַיְלָה וָיוֹם,
וְלֹא הָיָה אֶחָד מֵאִתָּנוּ יוֹדֵעַ עַד מָה בְּעִנְיָן זֶה,
אַף-עַל-פִּי שֶׁעָמַדְנוּ בְּקוּשְׁטָא מֶשֶׁךְ זְמָן. מָכַרְנוּ אֶת
סְחוֹרָתֵנוּ, וְקָנִינוּ תְמוּרָתָהּ וַהֲכִינוֹנוּ עַצְמֵנוּ, שָׂמִים
בְּדַעְתֵּנוּ לַחֲזֹר לְאַרְצֵנוּ. וְלַנּוּ אוֹתוֹ לַיְלָה מְשׂוֹחֲחִים
בְּעִנְיַן הַנְּסִיעָה. וּכְשֶׁהִשְׁכַּמְנוּ בַבֹּקֶר רָאִינוּ צוּרָה
מְצֻיֶּרֶת עַל גַּבֵּי הַקִּיר. כְּשֶׁקָּרַבְנוּ אֵלֶיהָ
וְהִתְבּוֹנַנּוּ בָהּ, הִתְנוֹעֲעָה הַצּוּרָה וְאָמְרָה: “מֻסְלִמִים,
כְּלוּם יֵשׁ בֵּינֵיכֶם מִי הָרוֹצֶה לִזְכּוֹת בְּשָׂכָר מֵאֵת רִבּוֹן
הָעוֹלָמִים?” אָמַרְנוּ: “וְכֵיצַד זֶה?” אָמְרָה אוֹתָהּ צוּרָה:
“אֱלֹהִים הוּא שֶׁשָּׂמַנִי מְדַבֶּרֶת אֲלֵיכֶם, לְחַזֵּק אֱמוּנַתְכֶם
וּלְהַעֲלוֹת עֵרֶךְ דַּתְכֶם בְּעֵינֵיכֶם, שֶׁתֵּצְאוּ מֵאֶרֶץ
הַכּוֹפְרִים וְתָשִׂימוּ פְּנֵיכֶם אֵל צְבָא הַמֻּסְלִמִים, שֶׁבְּתוֹכָם
חֶרֶב-הָרַחֲמָן וְגִבּוֹר הַזְּמַן הַמֶּלֶךְ שַׁרְכָּאן. וְהוּא הוּא
שֶׁיִּכְבּשׁ אֶת קוּשְׁטָא וְיַשְׁמִיד אֶת בְּנֵי-הַדָּת הַנּוֹצְרִית.
וּכְשֶׁתַּעַבְרוּ דֶרֶךְ שְׁלשֶׁת יָמִים תִּמְצְאוּ מִנְזָר הַיָּדוּעַ
בְּשֵׁם מִנְזָר מַטְרוּחִנַא, וּבוֹ תָא. שִׂימוּ פְנֵיכֶם אֵלָיו
בְּכַוָּנָה טְהוֹרָה וּבַקְּשׁוּ לָכֶם דֶרֶךְ לְהַגִּיעַ אֵלָיו בּכֹחַ
רְצוֹנְכֶם, שֶׁכֵּן בְּתוֹכוֹ אִישׁ עוֹבֵד-אֱלֹהִים מִירוּשָׁלַיִם,
עַבְּד-אַללָּהּ שְׁמוֹ, וְהוּא הַשּׁוֹמֵר-דָּת יָתֵר עַל כָּל הָאָדָם,
וְעוֹשֶׂה נִפְלָאוֹת, הַמְּסִירוֹת כָּל סָפֵק וּפִקְפּוּק. וְאוּלָם
נְזִירִים אֲחָדִים עָקְבוּ אוֹתוֹ וְחָבְשׁוּ אוֹתוֹ בַּמְּאוּרָה שֶׁהוּא
בָהּ זֶה זְמַן רָב, וְהַצָּלָתוֹ תָּפֵק רָצוֹן מֵעִם רִבּוֹן
הָעוֹלָמִים, שֶׁכֵּן שִׁחְרוּרוֹ הוּא הַנַּעֲלָה בְּמִפְעֲלוֹת
מִלְחֶמֶת-מִצְוָה”.


וְאַחֲרֵי שֶׁהִסְכִּימָה הַזְּקֵנָה עִם אֵלֶּה שֶׁעִמָּהּ עַל
הַדְּבָרִים הָאֵלֶּה, אָמְרָה: ""וּכְשֶׁיַּטֶּה אֲלֵיכֶם הַמֶּלֶךְ
שַׁרְכָּאן אֹזֶן שׁוֹמַעַת, אִמְרוּ לוֹ: “וּכְשֶׁשָּׁמַעְנוּ דְבָרִים
אֵלֶּה מֵאוֹתָהּ צוּרָה, יָדַעְנוּ שֶׁאוֹתוֹ עוֹבֵד הָאֱלֹהִים”…


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וְאַרְבָּעָה אָמְרָה: ""שָׁמַעְתִּי, הַמֶּלֶךְ הַמְּאֻשָּׁר,
שֶׁהַזְּקֵנָה דַ’את אַלְדַּוָאהִי כְּשֶׁהִסְכִּימָה עִם אֵלֶּה
שֶׁעִמָּהּ עַל הָדָּבָר הַזֶּה, אָמְרָה: ""וּכְשֶׁיַּטֶּה אֲלֵיכֶם
הַמֶּלֶךְ שַׁרְכָּאן אֹזֶן קַשֶּׁבֶת, אִמְרוּ לו: ""וּכְשֶׁשָּׁמַעְנוּ
דְבָרִים אֵלֶּה מֵאוֹתָהּ צוּרָה, יָדַעְנוּ שֶׁאוֹתוֹ עוֹבֵד הָאֱלֹהִים
הוּא מִגְּדוֹלֵי הַחֲסִידִים וְעוֹבְדֵי-הָאֱלֹהִים הַמְּסוּרִים לוֹ.
נָסַעְנוּ זְמַן שְׁלשָׁה יָמִים, וְרָאִינוּ אוֹתוֹ מִנְזָר, נָטִינוּ
אֵלָיו וְסַרְנוּ וְעָמַדְנוּ שָׁם יוֹם, עוֹסְקִים בְּמַשָּׂא וּמַתָּן
כְּמִנְהַג הַסּוֹחֲרִים. וּכְשֶׁפָּנָה הַיּוֹם וּבָא הַלַּיְלָה
בָאֲפֵלָה, שַׂמְנוּ פָנֵינוּ אֶל אוֹתוֹ תָא שֶׁבּוֹ הַמְּאוּרָה,
וְשָׁמַעְנוּ אוֹתוֹ, אַחֲרֵי שֶׁקָּרָא פְּסוּקֵי קֻרְאָן, נוֹשֵׂא קוֹלוֹ
בְּבָתֵּי-שִׁיר אֵלֶּה:


בִּמְזִמָּה נִתְנַסֵּיתִי וּלְחָזִי צָר,


וְאֶת לִבִּי יָם דְּאָגָה טִבַּע, עָבָר.


אִם יֵשַׁע לֹא יָבוֹא – הַקֵּץ קָרוֹב.


אָכֵן מָוֶת אֶרְחַם מִבּוּז וָטוֹב.


הוֹי, בָּרָק, אִם לַמּוֹלֶדֶת וְיוֹשְׁבֶיהָ תַּגִּיעַ


וְעָלֶיךָ מִן הַבְּשׂוֹרוֹת זֹהַר יוֹפִיעַ –


הִנֵּה אֵיךְ אֶמְצָא דֶּרֶךְ לְהִפָּגֵשׁ, וּבֵינֵינוּ


מִלְחָמוֹת אֵלּוּ, וְנָעוּל שַׁעַר יְשׁוּעָתֵנוּ?


הָבֵא שָׁלוֹם לַאֲהוּבֵינוּ וֶאֱמֹר אֲלֵיהֶם:


אֲנִי בְּמִנְזַר הַיְּוָנִים רָחוֹק, שָׁבוּי בִידֵיהֶם.


אַחַר-כָּךְ אָמְרָה: “וּכְשֶׁתַּגִּיעוּ אִתִּי אֶל צִבְאוֹת
הַמֻּסְלִמִים, וְאֶהְיֶה אֶצְלָם, אֵדַע לְתַכֵּן תַּחְבּוּלָה
לְרַמּוֹתָם וְלַהֲרֹג אוֹתָם עַד הָאַחֲרוֹן שֶׁבָּהֶם”. כְּשֶׁשָּׁמְעוּ
הַנּוֹצְרִים אֶת דִּבְרֵי הַזְּקֵנָה, נָשְׁקוּ אֶת יָדֶיהָ וְנָתְנוּ
אוֹתָהּ בְּתוֹךְ הַתֵּבָה. אַחֲרֵי שֶׁחָבְלוּ בָהּ חֲבָלוֹת מַדְאִיבוֹת,
מִתּוֹךְ זֶה שֶׁכִּבְּדוּ אוֹתָהּ, שֶׁכֵּן רָאוּ בַצִּיּוּת לָהּ מִן
הַחוֹבוֹת הַמֻּטָּלוֹת עֲלֵיהֶם. שָׂמוּ פְנֵיהֶם עִמָּהּ אֶל צְבָא
הַמֻּסְלִמִים, כְּפִי שֶׁסִּפַּרְנוּ.


זֶהוּ מַה שֶּׁהָיָה מֵעִנְיַן אֲרוּרָה זוֹ דַ’את אַלְדַּוָאהִי וְאֵלֶּה
שֶׁעִמָּהּ, וְאוּלָם מַה שֶּׁהָיָה מֵעִנְיַן צְבָא הַמֻּסְלִמִים, הִנֵּה
בְּשָׁעָה שֶׁנָּחֲלוּ נִצָּחוֹן עַל אוֹיְבֵיהֶם וּבָזְזוּ מַה שֶּׁהָיָה
בִסְפִינוֹתֵיהֶם מִן הַמָּמוֹן וְהָאוֹצָרוֹת, יָשְׁבוּ מְשׂוֹחֲחִים
יַחְדָּו. אָמַר צַ’וְא אַלְמַכָּאן לְאָחִיו: “הִנֵּה נָתַן אֱלֹהִים
לָנוּ יְשׁוּעָה בִּגְלַל יָשְׁרֵנוּ וֶהֱיוֹתֵנוּ נֶאֱמָנִים אִישׁ
לְאָחִיו. שְׁמַע אֵפוֹא, שַׁרְכָּאן, לַאֲשֶׁר אֲנִי אוֹמֵר לְךָ
לִשְׁמֹעַ בְּקוֹל אֱלֹהִים יִתְפָּאֵר וְיִתְהַדָּר. רְצוֹנִי לְהָמִית
עֲשָׂרָה מְלָכִים נִקְמַת-דַּם אָבִי, וְלַהֲרֹג חֲמִשִּׁים אֶלֶף
יְוָנִים וּלְהִכָּנֵס אַחֲרֵי-זֶה לְתוֹךְ שַׁעֲרֵי קוּשְׁטָא”. אָמַר לוֹ
שַׁרְכָּאן: “נַפְשִׁי כַּפָּרָתְךָ. אָכֵן אֶעֱמֹד
בְּמִלְחֶמֶת-הַקֹּדֶשׁ, וַאֲפִלּוּ אִם יִהְיֶה עָלַי לְהִשָּׁאֵר כָּאן
בָּאָרֶץ שָׁנִים רַבּוֹת. וְאוּלָם שְׁמַע, אָחִי, הִנֵּה בַת לִי
בְדַמֶּשֶׂק, קֻצִ’יַ פַכָּאן שְׁמָהּ, וְאַהֲבַת נֶפֶשׁ אֲנִי אוֹהֲבָהּ,
שֶׁכֵּן הִיא מִפִּלְאֵי-הַדּוֹר, וּשְׁמָהּ עוֹד יֵצֵא לִתְהִלָּה
מִקָּרוֹב וּמֵרָחוֹק”. אָמַר לוֹ צַ’וְא אַלְמַכָּאן: “אַף אֲנִי
הִנַּחְתִּי אֶת אִשְׁתִּי, וְהָיְתָה הָרָה בְאוֹתָהּ שָׁעָה וּקְרוֹבָה
לָלֶדֶת, וְאֵינִי יוֹדֵעַ מַה הוּא אֱשֶׁר חָנַן אוֹתִי אֱלֹהִים
מִמֶּנָּה. הַבְטַח אוֹתִי אֵפוֹא, אָחִי, שֶׁאִם יָחֹן אוֹתִי אֱלֹהִים
בֵּן זָכָר, תַּשִּׂיא אֶת בִּתְּךָ לִבְנִי. וִיהִי דִבּוּרְךָ עָרֵב
לְכָךְ”. אָמַר לוֹ שַׁרְכָּאן: “בְּאַהֲבָה וּבְכָבוֹד”. תָּקְעוּ כַף זֶה
לָזֶה וְאָמַר: “אִם יִוָּלֵד לְךָ בֵּן, אֲנִי נוֹתֵן לוֹ לְאִשָּׁה אֶת
בִּתִּי קֻצִ’יַ פַכָּאן”. שָׂמַח בָּזֶה, וּבֵרְכוּ זֶה זֶה בְּנִצָּחוֹן
עַל הָאוֹיְבִים, וּבֵרַךְ הַמִּשְׁנֶה דִנְדָאן אֶת שַׁרְכָּאן וְאֶת
אָחִיו וְאָמַר לָהֶם: “דְּעוּ, שְׁנֵי הַמְּלָכִים, שֶׁאֱלֹהִים הוֹשִׁיעַ
אוֹתָנוּ בִּגְלַל מְסִירוּת נַפְשֵׁנוּ לוֹ יִתְפָּאֵר וְיִתְהַדָּר,
וְעָזַבְנוּ אֶת מִשְׁפַּחְתֵּנוּ וּמוֹלַדְתֵּנוּ. וַעֲצָתִי הִיא
שֶׁנִּסַּע אַחֲרֵיהֶם וְנָצוּר עֲלֵיהֶם וְנִלָּחֵם בָּם, אוּלַי יִתֵּן
לָנוּ אֱלֹהִים וְנַשִּׂיג אֶת מְבֻקָּשֵׁנוּ, וְנַעֲקֹר אֶת אוֹיְבֵינוּ
מִשֹּׁרֶשׁ. וְאִם מַסְכִּימִים אַתֶּם, הִנֵּה רְדוּ בָאֳנִיּוֹת אֵלּוּ
וּסְעוּ דֶרֶךְ הַיָּם וְאָנוּ נִסַּע בְּדֶרֶךְ הַיַּבָּשָׁה, וְנַעֲמֹד
בְאֹרֶךְ רוּחַ בַּמִּלְחָמָה וּבְמַדְקֵרוֹת וּבִקְרָב”. לֹא פָסַק
הַמִּשְׁנֶה דִנְדָאן לְעוֹרְרָם לִקְרָב, וְנָשָׂא קוֹלוֹ בְּשִׁירוֹ שֶׁל
זֶה שֶׁאָמַר:


תַּעֲנוּג בַּתַּעֲנוּגוֹת הוּא הַכּוֹת בָּאוֹיֵב,


וּמֵעַל גַבֵּי סוּס אַבִּיר אוֹתוֹ לְזַנֵּב,


וְשָׁלִיחַ שָׁלוּחַ בִּבְשׂוֹרָה מִיָּדִיד


וְיָדִיד יָבוֹא בְּלִי מוֹעֵד לְהוֹעִיד


וְאָמַר אַחֵר:


וְאִם אֶזְכֶּה בְּחַיִּים,הִנֵּה אֵם לִי קְרָב


וְרֹמַח לִי אָח וְחֶרֶב לִי אָב,


עִם כָּל בַּעַל זָקָן בִּשְׂחוֹק מָוֶת יִפָּגֵשׁ


עֲדֵי נִדְמָה כְּאִלּוּ בְּמוֹתוֹ הַמַּטָּרָה יְבַקֵּשׁ.


כְּשֶׁגָּמַר הַמִּשְׁנֶה דִנְדָאן אֶת שִׁירוֹ אָמַר: “יִשְׁתַּבַּח זֶה
שֶׁבְּעֹז עֶזְרָתוֹ עָמַד לָנוּ, וְלִשְׁלַל כֶּסֶף וְזָהָב הִגִּיעָנוּ”.


צִוָּה צַ’וְא אַלְמַכָּאן אֶת צְבָאוֹ לִנְסֹעַ, וְנָסְעוּ וּמְגַמַּת
פְּנֵיהֶם קוּשְׁטָא. שָׁקְדוּ עַל מַסָּעָם עַד שֶׁהִגִּיעוּ קָרוֹב
לְכִכָּר רַחֲבַת-יָדַיִם, וּבָהּ כָּל יָפֶה לָעֵינַיִם, מֵחַיּוֹת בָּר
מְקַפְּצוֹת וְאַיָּלוֹת רוֹעוֹת, וְהָיָה זֶה אַחֲרֵי שֶׁעָבְרוּ עֲרָבָה
רַחֲבַת יָדַיִם, נִכְרְתוּ מֵהֶם מַיִם שִׁשָּׁה יָמִים. וּכְשֶׁהִגִּיעוּ
לְאוֹתָהּ כִּכָּר רָאוּ אֶת הַמַּעְיָנוֹת הַנּוֹבְעִים וְאֶת הַפֵּרוֹת
הַמְלֵאִים, וְאוֹתָהּ הָאָרֶץ דּוֹמָה לְגַן-עֵדֶן שֶׁהִתְקַשֵּׁט
בְּקִשּׁוּטָיו וְשָׁת עֶדְיוֹ עָלָיו. וְהִתְנוֹעֲעוּ עֲנָפָיו שְׁכוּרִים
מִיֵּין הַטַּל, וְהָיָה בָהֶם מִמְּתִיקוּת מַשְׁקֵה עֲדָנִים
וּמִמַּשַּׁב-רוּחַ צְפוֹנִית מְשִׁיבַת-נֶפֶשׁ. וְהִקְסִימוּ אֶת
הַנֶּפֶשׁ וְאֶת הָעַיִן, כְּמוֹ שֶׁאָמַר הַמְשׁוֹרֵר:


שׁוּר אֶל הָאָחוּ זִיו שָׁטוּף,


כְּמוֹ אַדֶּרֶת יָרָק עָטוּף.


עֵין חֵן בּוֹ כִּי תִתֵּן כִּמְעָט,


תֵּרֶא פֶּלֶג מֵימָיו הוֹלְכִים לְאָט.


וְתִרְאֶה בְּרוּחֲךָ פְּאֵר עֵצוֹ מָנוֹס שׁוֹאֵן


מֵעַל לְרֹאשְׁךָ כַּאֲשֶׁר נֵס יִתְנוֹפֵף.


וּכְמוֹ שֶׁאָמַר אַחֵר:


לְחִי מְאָדָּם בְּזֹהַר חַמָּה הַנַּחַל,


מֶתֶג עָלָיו צֵל צַפְצָפָה זָחָל.


וְהַמַּיִם בְּרַגְלֵי עֳפָאִים עַכְסֵי תִפְאָרָה,


עַכְסֵי כֶּסֶף, וּפְרָחִים לָהֶם מֵעָל עֲטָרָה.


כְּשֶׁהִסְתַּכֵּל צַ’וְא אַלְמַכָּאן בְּכִכָּר זוֹ שֶׁעֵצֶיהָ סְבוּכִים
וּפְרָחֶיהָ פּוֹרְחִים וְצִפֳּרֶיהָ מְזַמְּרוֹת, קָרָא לְאָחִיו
שַׁרְכָּאן וְאָמַר לו: “אָחִי, דַּמֶּשֶׂק אֵין בָּהּ כַּמָּקוֹם הַזֶּה.
אֵין אָנוּ נוֹסְעִים מִזֶּה אֶלָּא אַחֲרֵי שְׁלשָׁה יָמִים, עַד
שֶׁנִּנָּפֵשׁ, כְּדֵי שֶׁיִּמְלְאוּ צִבְאוֹת הַמֻּסְלִמִים רוּחַ עֹז,
וְתֶחֱזַק רוּחָם לִפְגּשׁ אֶת הַכּוֹפְרִים הַמְגֻנִּים”. עָמְדוּ שָׁם.
וַעֲדַיִן הֵם בְּכָךְ עַד שֶׁשָּׁמְעוּ קוֹלוֹת מֵרָחוֹק. שָׁאַל צַ’וְא
אַלְמַכָּאן עַל אוֹדוֹתָם, וְאָמְרוּ לוֹ: “אוֹרְחַת-סוֹחֲרִים הִיא
מֵאֶרֶץ סוּרְיָה, שֶׁחָנוּ בְמָקוֹם זֶה. וְיִתָּכֵן שֶׁהַצָּבָא פָּגַשׁ
בָּהֶם, וְאֶפְשָׁר הַדָּבָר שֶׁלָּקְחוּ מַשֶּׁהוּ מִסְּחוֹרָתָם,
שֶׁהֵבִיאוּ אִתָּם מֵאַרְצוֹת הַכּוֹפְרִים”. אַחֲרֵי שָׁעָה בָּאוּ
הַסּוֹחֲרִים צוֹעֲקִים וּמְבַקְשִׁים עֶזְרָה מִן הַמֶּלֶךְ. כְּשֶׁרָאָה
זֹאת צַ’וְא אַלְמַכָּאן צִוָּה לְהָבִיא אוֹתָם לְפָנָיו וְאָמְרוּ:
“הַמֶּלֶךְ, הָיִינוּ בְאַרְצוֹת הַכּוֹפְרִים וְלֹא שָׁלְלוּ מֵאִתָּנוּ
כְלוּם, וְכֵיצַד זֶה יִתָּכֵן שֶׁיִּבְזְזוּ אַחֵינוּ הַמֻּסְלִמִים אֶת
רְכוּשֵׁנוּ, בִּזְמַן שֶׁאֲנַחְנוּ בְאַרְצָם? כְּשֶׁרָאִינוּ אֶת
צִבְאוֹתֵיכֶם הִתְקָרַבְנוּ אֲלֵיהֶם, וְהִנֵּה לָקְחוּ מַה שֶּׁהָיָה
אִתָּנוּ. הֲרֵי הִגַּדְנוּ לְךָ מַה שֶּׁמָּצָא אוֹתָנוּ”. אַחַר-כָּךְ
הוֹצִיאוּ לוֹ כְּתָב מֶלֶךְ קוּשְׁטָא. נְטָלוֹ וְקָרָא אוֹתוֹ וְאָמַר
לָהֶם: “אָמְנָם אֲנַחְנוּ נַחֲזִיר לָכֶם מַה שֶּׁלָּקְחוּ מִכֶּם,
וְאוּלָם עֲלֵיכֶם הָיָה שֶׁלֹּא לָשֵׂאת סְחוֹרָה לְאַרְצוֹת
הַכּוֹפְרִים”. אָמְרוּ לוֹ: “אֲדוֹנֵנוּ, אֱלֹהִים הוּא שֶׁהוֹלִיךְ
אוֹתָנוּ לְאַרְצָם, כְּדֵי שֶׁנִּזְכֶּה לְמַה שֶּׁלֹּא זָכָה לוֹ אָדָם
מִלּוֹחֲמֵי מִלְחֶמֶת-הַקֹּדֶשׁ, וְאַף לֹא אַתֶּם בְּמִלְחַמְתְּכֶם”.
אָמַר לָהֶם שַׁרְכָּאן: “וּמַה הוּא זֶה שֶׁזְּכִיתֶם לוֹ?” אָמְרוּ לוֹ:
“אֵין אָנוּ מְסַפְּרִים לְךָ אֶת זֶה אֶלָּא בְאֵין אִישׁ אִתָּנוּ,
מִשּׁוּם שֶׁעִנְיָן זֶה אִם יִתְפַּרְסֵם בֵּין בְּנֵי-אָדָם, אֶפְשָׁר
מְאֹד שֶׁיַּגִּיעַ לְאָזְנֵי אֲנָשִׁים, וְתִהְיֶה זֹאת סִבָּה
לְאָבְדָנֵנוּ וּלְאָבְדַן כָּל מִי שֶׁיִּסְּעוּ לְאַרְצוֹת הַכּוֹפְרִים
מִן הַמֻּסְלִמִים”. וְהֵם הִסְתִּירוּ אֶת הַתֵּבָה שֶׁבְּתוֹכָהּ
הָאֲרוּרָה דַ’את אַלְדַּוָאהִי. לָקְחוּ אוֹתָם צַ’וְא אַלְמַכָּאן
וְאָחִיו וְנִשְׁאֲרוּ אִתָּם לְבַדָּם, וּבֵרְרוּ לָהֶם אֶת סִפּוּר
הַנָּזִיר, כְּשֶׁהֵם בּוֹכִים עַד שֶׁעוֹרְרוּ אֶת הַשְּׁנַיִם לְבֶכִי.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים וַחֲמִשָּׁה אָמְרָה:
""שָׁמַעְתִּי, הַמֶּלֶךְ הַמְּאֻשָּׁר, שהַנּוֹצְרִים בְּצוּרַת
הַסּוֹחֲרִים, כְּשֶׁהָיוּ לְבַדָּם עִם צַ’וְא אַלְמַכָּאן וְאָחִיו
שַׁרְכָּאן, בֵּרְרוּ לָהֶם אֶת סִפּוּר הַנָּזִיר כְּשֶׁהֵם בּוֹכִים עַד
שֶׁעוֹרְרוּ אֶת הַשְּׁנַיִם לְבֶכִי.


הִגִּידוּ לָהֶם כְּפִי שֶׁלִּמְּדָה אוֹתָם הַמְכַשֵּׁפָה דַ’את
אַלְדַּוָאהִי. חָמַל שַׁרְכָּאן עַל הַקָּדוֹשׁ, וְנִכְמְרוּ עָלָיו
רַחֲמָיו, וְנִתְעוֹרְרָה בוֹ רוּחַ קִנְאָה לֵאלֹהִים יִתְעַלֶּה, וְאָמַר
לָהֶם: “כְּלוּם הִצַּלְתֶּם נָזִיר זֶה, אוֹ שֶׁהוּא בַּמִּנְזָר עַד
עַכְשָׁו?” אָמְרוּ לוֹ: “אָמְנָם כֵּן. הִצַּלְנוּ אוֹתוֹ וְהָרַגְנוּ אֶת
בַּעַל-הַמִּנְזָר, מֵחֲשָׁשׁ לְעַצְמֵנוּ וּמִהַרְנוּ לִבְרֹחַ מִפַּחַד
הַמָּוֶת. וּלְפִי מַה שֶׁהִגִּיד לָנוּ אִישׁ-אֱמוּנִים אֶחָד, צְבוּרִים
בְּמִנְזָר זֶה זָהָב וָכֶסֶף וַאֲבָנִים טוֹבוֹת”. אַחַר-כָּךְ הֵבִיאוּ
אֶת הַתֵּבָה וְהוֹצִיאוּ מִתּוֹכָהּ אוֹתָהּ אֲרוּרָה, כְּאִלּוּ הִיא
תַרְמִיל-קְצִיעָה מֵרֹב שַׁחֲרִירוּתָהּ וּרְזוֹנָהּ, וְהִיא כְבוּלָה
בְּאוֹתָם כְּבָלִים וְשַׁלְשְׁלָאוֹת. כְּשֶׁרָאוּ אוֹתָהּ צַ’וְא
אַלְמַכָּאן הוּא וְהַנִּמְצָאִים, דִּמּוּ שֶׁזֶּה הוּא מִבְּחִירֵי
עוֹבְדֵי-הָאֱלֹהִים וּמִן הַמְעֻלִּים שֶׁבַּנְּזִירִים, וּבְיִחוּד
שֶׁמִּצְחָהּ הָיָה מֵאִיר מִן הַמִּשְׁחָה שֶׁמָּשְׁחָה בָהּ פָּנֶיהָ.
בָּכוּ צַ’וְא אַלְמַכָּאן וְאָחִיו בְּכִי גָדוֹל, וְנִגְּשׁוּ אֵלֶיהָ
וְנָשְׁקוּ יָדֶיהָ וְרַגְלֶיהָ כְּשֶׁהֵם נֶאֱנָחִים, רָמְזָה לָהֶם
וְאָמְרָה: “הַרְפּוּ מִבְּכִי זֶה וְשִׁמְעוּ לִדְבָרַי”. פָּסְקוּ
לִבְכּוֹת מְמַלְאִים פְּקֻדָּתָהּ. אָמְרָה לָהֶם: “דְּעוּ שֶׁאֲנִי
מְרֻצֶּה בְּמַה שֶּׁעָשָׂה בִּי אֱלֹהַי, שֶׁכֵּן רוֹאֶה אָנֹכִי אֶת
הַצָּרָה שֶׁבָּאָה עָלַי נִסָּיוֹן לִי מֵאִתּוֹ יִתְפָּאֵר וְיִתְרוֹמָם.
וּמִי שֶׁאֵינוֹ מַאֲרִיךְ רוּחוֹ בַצָּרָה וּבַנִּסָּיוֹן אֵינוֹ מַגִּיעַ
אֶל גִּנַּת הַנֹּעַם. וּמְבַקֶּשֶׁת אֲנִי שֶׁאֶזְכֶּה לַחֲזֹר לְאַרְצִי,
לֹא מִקֹּצֶר-הָרוּחַ בִּגְלַל הַצָּרָה שֶׁבָּאָה עָלַי, אֶלָּא כְּדֵי
שֶׁאָמוּת תַּחַת פַּרְסֵי סוּסֵי הַנִּלְחָמִים בְּמִלְחֶמֶת-הַקֹּדֶשׁ,
שֶׁאַחֲרֵי מוֹתָם הֵם חַיִּים וְאֵינָם מֵתִים”. נָשְׂאָה קוֹלָהּ
בְּבָתֵּי-שִׁיר אֵלֶּה:


הַמְצוּדָה סִינַי, וְהַקְּרָב מוֹקֵד,


וְאַתָּה משֶׁה, וְהַזְּמַן הַמּוֹעֵד.


הֵשְׁלֵךְ מַטְּךָ וַאֲשֶׁר עָשׂוּ בְּלַע


וּמְחַבְלֵי1 אָדָם, נְחָשִׁים אַל תֵּרָתַע.


קְרָא בְּשׁוּרוֹת אוֹיֵב בְּיוֹם שָׁאוֹן פְּרָקִים,


שֶׁכֵּן חַרְבְּךָ תְּתָו בְּצַוְּארוֹתָם פְּסוּקִים.


כְּשֶׁגָּמְרָה הַזְּקֵנָה אֶת שִׁירָהּ זָלְגוּ עֵינֶיהָ דְמָעוֹת,
וּמִצְחָהּ בַּמִּשְׁחָה כָּאוֹר הַמַּזְהִיר. נִגַּשׁ אֵלֶיהָ שַׁרְכָּאן
וְנָשַׁק אֶת יָדָהּ וְהֵבִיא לָה אֹכֶל. סֵרְבָה וְאָמְרָה: “זֶה לִי
חֲמֵשׁ-עֶשְׂרֵה שָׁנָה שֶׁלֹּא פָּסַקְתִּי מִצּוֹם כָּל הַיָּמִים,
וְכֵיצַד אַפְסִיק צוֹמִי בְּשָׁעָה זוֹ, אַחֲרֵי שֶׁהִגְדִּיל עָלַי
אֱלֹהִים חַסְדּוֹ וְהִצִּיל אוֹתִי מִשְּׁבִי הַכּוֹפְרִים, וְהֵסִיר
מֵעָלַי מַה שֶּׁהוּא קָשֶׁה מֵעָנְשׁוֹ שֶׁל גֵּיהִנֹּם. אֲנִי אַאֲרִיךְ
אֶת רוּחִי עַד לִשְׁקִיעַת הַחַמָּה”. כְּשֶׁהִגִּיעָה שְׁעַת
אֲרוּחַת-הָעֶרֶב, נִגַּשׁ שַׁרְכָּאן הוּא וְצַ’וְא אַלְמַכָּאן
וְהִגִּישׁוּ לָהּ הָאֹכֶל, וְאָמְרוּ לָהּ: “אֱכֹל, נָזִיר”. אָמְרָה
לָהֶם: “אֵין זוֹ שְׁעַת אֲכִילָה, אֶלָּא שְׁעַת תְפִלָּה לַעֲבוֹדַת
הַמֶּלֶךְ הַדַּיָּן”. עָמְדָה בְּשֶׁקַע הַקִּיר שֶׁבַּמִּסְגָּד
הַפּוֹנֶה לְמַכָּה כְּשֶׁהִיא מִתְפַּלֶּלֶת עַד שֶׁעָבַר הַלַּיְלָה,
וְלֹא פָסְקָה מִכָּךְ שְׁלשָׁה יָמִים עַל לֵילוֹתֵיהֶם, כְּשֶׁאֵינָה
יוֹשֶׁבֶת אֶלָּא בִּזְמַן בִּרְכַּת הַשָּׁלוֹם שֶׁבְּסוֹף הַתְּפִלָּה
כַדָּת. כְּשֶׁרָאָה אוֹתָהּ צַ’וְא אַלְמַכָּאן נוֹהֶגֶת כָּךְ,
נִשְׁתַּלְּטָה עַל לִבּוֹ הָאֱמוּנָה בָהּ, וְאָמַר לְשַׁרְכָּאן: “נְטֵה
אֹהֶל עוֹרוֹת מְאָדָּמִים לְעוֹבֵד-אֱלֹהִים זֶה וּמַנֵּה מְשָׁרֵת עַל
חֲדַר-מִשְׁכָּבוֹ שֶׁיְּשָׁרְתֶנּוּ”. בַּיּוֹם הָרְבִיעִי בִקְּשָׁה
אֹכֶל, וְהִגִּישׁוּ לָהּ מִן הַמִּינִים, מַה שֶּׁהַנְּפָשׁוֹת
מִשְׁתּוֹקְקוֹת אֲלֵיהֶם וְהָעַיִן מִתְעַנֶּגֶת עֲלֵיהֶם, וְלֹא אָכְלָה
מִכָּל זֶה אֶלָּא כִכָּר אֶחָד בְּמֶלַח, וְחָזְרָה לְצוֹמָהּ.
וּכְשֶׁבָּא הַלַּיְלָה עָמְדָה לְהִתְפַּלֵּל. אָמַר לוֹ שַׁרְכָּאן
לְצַ’וְא אַלְמַכָּאן: “מַה הוּא הָאִישׁ הַזֶּה? אָכֵן נִתְנַזֵּר מִן
הָעוֹלָם הַזֶּה תַכְלִית הַנְּזִירוּת, וְאִלּוּלֵא מִלְחֶמֶת-מִצְוָה
זוֹ, הָיִיתִי מִתְחַבֵּר אֵלָיו וְעוֹבֵד אֶת אֱלֹהִים כְּדֶרֶךְ
עֲבוֹדָתוֹ, עַד הֵאָסְפִי אֶל אֱלֹהִים. וְנִכְסָף אֲנִי לְהִכָּנֵס
אֵלָיו אֶל אָהֳלוֹ וּלְשׂוֹחֵחַ עִמּוֹ שָׁעָה אֶחָת”. אָמַר לוֹ צַ’וְא
אַלְמַכָּאן: “וְאַף אֲנִי כָךְ, וֶהֱיוֹת שֶׁמָּחָר אָנוּ יוֹצְאִים
לְמִלְחָמָה עַל קוּשְׁטָא, לֹא נִמְצָא לָנוּ שְׁעַת-כּשֶׁר כְּשָׁעָה
זוֹ”. אָמַר לָהֶם הַמִּשְׁנֶה דִנְדָּאן: “וְאַף גַּם אֲנִי אִתְכֶם
נִכְסַפְתִּי לִרְאוֹת נָזִיר זֶה, אוּלַי יְבָרְכֵנִי שֶׁתְּהֵא
אַחֲרִיתִי בְּמִלְחֶמֶת-מִצְוָה זוֹ, וְאֶמְצָא אֶת אֱלֹהִים, שֶׁכְּבָר
פָּרַשְׁתִּי וְנִתְנַזַּרְתִּי מִן הָעוֹלָם הַזֶּה”.


כְּשֶׁיָּרַד עֲלֵיהֶם הַלַּיְלָה, נִכְנְסוּ אֶל אוֹתָהּ מְכַשֵּׁפָה
דַ’את אַלְדַּוָאהִי בְּאָהֳלָהּ, וּמָצְאוּ אוֹתָהּ עוֹמֶדֶת בִּתְפִלָּה.
נִתְקָרְבוּ אֵלֶיהָ בוֹכִים וּמְרַחֲמִים עָלֶיהָ. אַךְ הִיא לֹא פָנְתָה
אֲלֵיהֶם עַד שֶׁהִגִּיעָה חֲצוֹת הַלַּיְלָה, וְהִשְׁלִימָה אֶת
תְּפִלָּתָהּ בְּבִרְכַת הַשָּׁלוֹם. נִגְּשָׁה אֲלֵיהֶם וּבֵרְכָה אוֹתָם
לְשָׁלוֹם וְאָמְרָה לָהֶם: “לְשֵׁם מַה בָּאתֶם?” אָמְרוּ לָהּ:
“עוֹבֵד-אֱלֹהִים, כְּלוּם לֹא שָׁמַעְתָּ בִּכְיָתֵנוּ סְבִיבוֹתֶיךָ?”
אָמְרָה לָהֶם: “הָעוֹמֵד לִפְנֵי אֱלֹהִים אֵינוֹ בְנִמְצָא בַהֲוָיָה עַד
שֶׁיִּשְׁמַע קוֹל אָדָם אוֹ שֶׁיִּרְאֶנוּ”. אָמְרוּ לָהּ: “נִכְסָפִים
אָנוּ שֶׁתְּסַפֵּר לָנוּ עַל סִבַּת שִׁבְיְךָ, וְשֶׁתְּבָרֵךְ אוֹתָנוּ
בְלַיְלָה זֶה, שֶׁזֶּה טוֹב לָנוּ מִנִּצְחוֹנֵנוּ עַל מֶלֶךְ קוּשְׁטָא”.
כְּשֶׁשָּׁמְעָה דִבְרֵיהֶם אָמְרָה: “חֵי-אֱלֹהִים שֶׁאִלּוּלֵא נְסִיכֵי
הַמֻּסְלִמִים אַתֶּם, לֹא הָיִיתִי מְסַפֶּרֶת לָכֶם מִזֶּה כְלוּם
לְעוֹלָם, שֶׁאֵין אֲנִי מִתְאוֹנֶנֶת אֶלָּא לִפְנֵי אֱלֹהִים. וַהֲרֵינִי
לְהַגִּיד לָכֶם אֶת סִבַּת-שִׁבְיִי. דְעוּ שֶׁהָיִיתִי בִירוּשָׁלַיִם
עִם אֲחָדִים מִן הַקְּדוֹשִׁים וְהַדֶּרְוִישִׁים הַנִּלְהָבִים, וְלֹא
הָיִיתִי מִתְנַשֵּׂא עֲלֵיהֶם, מִשּׁוּם שֶׁאֱלֹהִים יִשְׁתַּבַּח
וְיִתְעַלֶּה נָטָה לִי חֶסֶד בְּתִתּוֹ בְלִבִּי עֲנָוָה וְהִסְתַּפְּקוּת
בְּמֻעָט. וְאֵרַע בְּלַיְלָה אֶחָד שֶׁשַּׂמְתִּי פָנַי לַיָּם וְהָיִיתִי
מִתְהַלֵּךְ עַל פְּנֵי-הַמַּיִם, בָּאָה בְלִבִּי גַאֲוָה מִמָּקוֹם
שֶׁאֵינִי יוֹדֵעַ, וְאָמַרְתִּי בְלִבִּי: “מִי הוּא שֶׁיִּתְהַלֵּךְ
כָּמוֹנִי עַל הַמַּיִם”? וּמֵאוֹתָהּ שָׁעָה כָּבֵד לִבִּי וּפְגָעַנִי
אֱלֹהִים בִּתְשׁוּקָה לִנְסֹעַ. נָסַעְתִּי לְאַרְצוֹת יָוָן
וְשׁוֹטַטְתִּי בִּקְצוֹתֶיהָ שָׁנָה תְמִימָה, עַד שֶׁלֹּא הִנַּחְתִּי
מָקוֹם שֶׁלֹּא עָבַדְתִּי בוֹ אֶת אֱלֹהִים. וּכְשֶׁהִגַּעְתִּי לְאוֹתוֹ
מָקוֹם עָלִיתִי עַל הָהָר הַהוּא, שֶׁבּוֹ מִנְזָרוֹ שֶׁל נָזִיר,
מַטְרוּחִנָא שְׁמוֹ, כְּשֶׁרָאַנִי יָצָא לִקְרָאתִי וְנָשַׁק יָדַי
וְרַגְלַי וְאָמַר: “אֲנִי רְאִיתִיךָ מִשָּׁעָה שֶׁנִּכְנַסְתָּ לְאֶרֶץ
יָוָן, וְעוֹרַרְתָּ בִי כִסּוּפִים לְאַרְצוֹת הָאִסְלָאם”. תָּפַס
בְיָדִי וְהִכְנִיסַנִי לְאוֹתוֹ מִנְזָר. אַחַר כָּךְ נִכְנַס עִמִּי
לְבַיִת אָפֵל. וּכְשֶׁנִּכְנַסְתִּי לְתוֹכוֹ, הִשִּׂיא אֶת דַּעְתִּי
וְנָעַל עָלַי הַדֶּלֶת, וַעֲזָבַנִי בְּתוֹכוֹ אַרְבָּעִים יוֹם בְּלִי
מַאֲכָל וּמִשְׁתֶּה. וְהָיְתָה כַוָּנָתוֹ בָּזֶה לַהֲמִיתֵנִי מִתּוֹךְ
כִּלְיוֹן-הַנֶּפֶשׁ. וְאֵרַע בְּאַחַד הַיָּמִים שֶׁסָּר לְאוֹתוֹ מִנְזָר
הֶגְמוֹן אֶחָד, דַקְיָאנוּס שְׁמוֹ, וְעִמּוֹ עֲשָׂרָה נְעָרִים וְעִמּוֹ
בִתּוֹ, תַּמָאתִ’ל שְׁמָהּ. וּבַאֲשֶׁר לְיֹפִי, הֲרֵי לֹא הָיָה דוֹמֶה
לָהּ. כְּשֶׁנִּכְנְסוּ לַמִּנְזָר, סִפֵּר לָהֶם הַנָּזִיר מַטְרוּחִנָא
עַל אוֹדוֹתַי. אָמַר הַהֶגְמוֹן: ‘הוֹצִיאוּהוּ, שֶׁהֲרֵי לֹא נִשְׁאַר
מִבְּשָׂרוֹ אֲפִלּוּ כְּדֵי אֲכִילַת עוֹף’. פָּתְחוּ דַלְתוֹ שֶׁל אוֹתוֹ
בַיִת אָפֵל, וּמְצָאוּנִי נִצָּב בַּמִּשְׁקָע הַמְּיֻעָד לִתְפִלָּה,
עוֹמֵד וּמִתְפַּלֵּל וְקוֹרֵא וּמְשַׁבֵּחַ וּמִתְחַטֵּא לִפְנֵי אֱלֹהִים
יִתְעַלֶּה. כְּשֶׁרָאוּנִי בְכָךְ, אָמַר מַטְרוּחִנָא: ‘רַק מְכַשֵּׁף
מִן הַמְכַשְּׁפִים הוּא זֶה’. כְּשֶׁשָּׁמְעוּ דְבָרָיו, קָמוּ כֻלָּם
וְנִכְנְסוּ אֵלַי. נִגַּשׁ אֵלַי דַקְיָאנוּס הוּא וּבְנֵי-חֲבוּרָתוֹ
וְהִכּוּנִי מַכּוֹת אַכְזְרִיּוֹת. וְהָיִיתִי מְבַקֵּשׁ נַפְשִׁי לָמוּת
בְּאוֹתָהּ שָׁעָה, וְהוֹכַחְתִּי אֶת עַצְמִי וְאָמַרְתִּי: ‘זֶה גְמוּלוֹ
שֶׁל זֶה שֶׁמִּתְגָּאֶה וּמִתְהַדֵּר בְּחֶסֶד שֶׁנָּטָה לוֹ אֱלֹהִים,
מִמַּה שֶׁאֵין לוֹ יְכֹלֶת בּוֹ. וְאַתְּ, נַפְשִׁי, כְּבָר נִכְנַסְתְּ
לְתוֹךְ גֵּאוּת וְגָאוֹן, כְּלוּם לֹא יָדַעְתְּ שֶׁהַגַּאֲוָה מַכְעִיסָה
אֶת אֱלֹהִים, וּמַכְבִּידָה אֶת הַלֵּב וּמַכְנִיסָה אֶת הָאָדָם
לְגֵיהִנֹּם?’. אַחַר-כָּךְ כְּבָלוּנִי וְהֶחֱזִירוּ אוֹתִי לִמְקוֹמִי.
וְהָיְתָה בְאוֹתוֹ בַיִת מְאוּרָה מִתַּחַת לָאָרֶץ, וּבְכָל שְׁלשָׁה
יָמִים הָיוּ מַשְׁלִיכִים לִי עֻגָה שֶׁל שְׂעוֹרִים וּכְלִי מָיִם.
וּבְכָל חֹדֶשׁ אוֹ שְׁנֵי חֳדָשִׁים הָיָה בָא הַהֶגְמוֹן וְנִכְנָס
לְאוֹתוֹ מִנְזָר. וּכְבָר גָּדְלָה תַּמָאתִ’ל, שֶׁכֵּן הָיְתָה בַת
תֵּשַׁע שָׁנִים כְּשֶׁרְאִיתִיהָ לָרִאשׁוֹנָה, וְעָבְרוּ עָלַי
בַּשְּׁבִי חֲמֵשׁ-עֶשְׂרֵה שָׁנָה, וְהָיוּ שְׁנוֹת-חַיֶּיהָ עֶשְׂרִים
וְאַרְבַּע שָׁנִים. וְאֵין בְּאַרְצֵנוּ וְלֹא בְכָל אֶרֶץ יָוָן יָפָה
הֵימֶנָּה. וְהָיָה אָבִיהָ חוֹשֵׁשׁ לָהּ מִפְּנֵי הַמֶּלֶךְ שֶׁלֹּא
יִקָּחֶנָּה מִמֶּנּוּ בְּעוֹד שֶׁהִיא הִקְדִּישָׁה עַצְמָהּ לַמָּשִׁיחַ.
וְאוּלָם הָיְתָה נוֹסַעַת עִם אָבִיהָ מִתְחַפֶּשֶׂת כְּאַחַד
הַפָּרָשִׁים הָאַבִּירִים, וְלֹא הָיָה יוֹדֵעַ מִי שֶׁרוֹאֶה אוֹתָהּ,
לַמְרוֹת יָפְיָהּ, שֶׁנַּעֲרָה הִיא. וְאָבִיהָ כְּבָר אָצַר לִפְנֵי זֶה
אֶת מָמוֹנוֹ בְאוֹתוֹ מִנְזָר, שֶׁכֵּן הָיָה שָׁם כָּל מַה שֶּׁהָיָה
אֶצְלוֹ, כָּל שֶׁהוּא מִן הָאוֹצָרוֹת יִקְרֵי-הָעֶרֶךְ, בְּאוֹתוֹ
מִנְזָר. וְרָאִיתִי בוֹ מִמִּינֵי הַזָּהָב וְהַכֶּסֶף וְהָאֲבָנִים
הַטּוֹבוֹת וּשְׁאָר כֵּלִים וְהַחֲפָצִים רַבֵּי-הָעֶרֶךְ, מַה שֶּׁלֹּא
יִמְנֶה מִסְפָּרָם אֶלָּא אֱלֹהִים. וְאַתֶּם רְאוּיִים יוֹתֵר לָהֶם
מֵאֵלֶּה הַכּוֹפְרִים. קְחוּ אֵפוֹא מַה שֶּׁבְּמִנְזָר זֶה, וּתְנוּ
אוֹתוֹ לַמֻּסְלִמִים, וּבִמְיֻחָד לְלוֹחֲמֵי מִלְחֶמֶת-אֱלֹהִים.
וּכְשֶׁהִגִּיעוּ סוֹחֲרִים אֵלֶּה לְקוּשְׁטָא וּמָכְרוּ סְחוֹרָתָם
דִּבְּרָה אֲלֵיהֶם אוֹתָהּ צוּרָה שֶׁבַּקִּיר מִתּוֹךְ פֶּלֶא
שֶׁהִפְלַנִי בוֹ אֱלֹהִים, וּבָאוּ אֶל אוֹתוֹ מִנְזָר וְהָרְגוּ אֶת
הַהֶגְמוֹן מַטְרוּחִנָא אַחֲרֵי שֶׁיִּסְּרוּהוּ בְיִסּוּרִים קָשִׁים
וְגָרְרוּ אוֹתוֹ בִזְקָנוֹ עַד לִמְקוֹמִי וְלָקְחוּ אוֹתִי. וְלֹא
נִשְׁאֲרָה לָהֶם דֶּרֶךְ אֶלָּא לִבְרֹחַ מִפַּחַד הַמָּוֶת. וּבְלֵיל
מָחָר תָּבֹא תַּמָאתִ’ל לְאוֹתוֹ הַמִּנְזָר כְּהֶרְגֵּלָהּ, וִילַוֶּה
אוֹתוֹ אָבִיהָ עִם נְעָרָיו, מִשּׁוּם שֶׁהוּא חוֹשֵׁשׁ לָהּ. וְאִם
בִּרְצוֹנְכֶם לִרְאוֹת עִנְיָן זֶה בְּעֵינֵיכֶם, קָחוּנִי וְאֵלֵךְ
לִפְנֵיכֶם, וַאֲנִי מוֹסֵר לָכֶם מָמוֹנוֹ שֶׁל הַהֶגְמוֹן דַקְיָאנוּס
וְאוֹצָרוֹ שֶׁבְּאוֹתוֹ הָר. וּכְבָר רָאִיתִי אוֹתָם מוֹצִיאִים כְּלֵי
זָהָב וָכֶסֶף וְשׁוֹתִים בָּהֶם. וְרָאִיתִי אֶצְלָם נַעֲרָה מְזַמֶּרֶת
לָהֶם בִּלְשׁוֹן עַרְבִית. וַחֲבָל הוּא. וּלְוַאי שֶׁהָיָה קוֹל יָפֶה
זֶה עוֹסֵק בִּקְרִיאַת הַקֻּרְאָן. וְאִם רוֹצִים אַתֶּם, הִכָּנְסוּ
לְאוֹתוֹ מִנְזָר וְאִרְבוּ בּוֹ עַד שֶׁיַּגִּיעַ דַקְיָאנוּס וּבִתּוֹ
אִתּוֹ, וְתִקְחוּ אוֹתָהּ, מִשּׁוּם שֶׁהִיא לֹא תִצְלַח אֶלָּא לְמֶלֶךְ
הַזְּמַן לְשַׁרְכָּאן אוֹ לַמֶּלֶךְ צַ’וְא אַלְמַכָּאן”. שָׂמְחוּ
בְּכָךְ כְּשֶׁשָּׁמְעוּ אֶת דְּבָרֶיהָ, אֶלָּא שֶׁהַמִּשְׁנֶה דִנְדָּאן
לֹא נִתְקַבְּלוּ דְבָרֶיהָ עַל דַּעְתּוֹ, וְלֹא הָיָה מְדַבֵּר אִתָּהּ
אֶלָּא כְּדֵי לְהָנִיחַ דַּעְתּוֹ שֶׁל הַמֶּלֶךְ. נִבְעַת מִדְּבָרֶיהָ,
וְנִתְגַּלָּה עַל פָּנָיו סִימָן שֶׁל חֲשָׁד. אָמְרָה הַזְּקֵנָה דַ’את
אַלְדַּוָאהִי: “חוֹשֵׁשׁ אֲנִי, שֶׁאִם יָבוֹא הַהֶגְמוֹן וְיִרְאֶה צָבָא
זֶה בַּכִּכָּר, לֹא יַרְהִיב עֹז בְּנַפְשׁוֹ לְהִכָּנֵס לַמִּנְזָר”.
צִוָּה הַשֻּׂלְטָאן צַ’וְא אַלְמַכָּאן אֶת הַצָּבָא לִנְסֹעַ לְנֹכַח
קוּשְׁטָא, וְאָמַר: “רְצוֹנִי שֶׁנִּקַּח אִתָּנוּ מֵאָה פָּרָשִׁים
וּפְרָדוֹת רַבּוֹת, וְנָשִׂים פָּנֵינוּ לְאוֹתוֹ הַר, כְּדֵי
שֶׁנַּעֲמִיס עֲלֵיהֶם אֶת הַהוֹן שֶׁבַּמִּנְזָר”. שָׁלַח תֵּכֶף וּמִיָּד
אֶל רַב שׁוֹמְרֵי-הַסַּף וְהֵבִיאוּ אוֹתוֹ לְפָנָיו. וְהֵבִיא לְפָנָיו
אֶת שָׂרֵי-הַצָּבָא הַתֻּרְכִּים וְהַדַּיְלָמִים, וְאָמַר:
“כְּשֶׁתַּגִּיעַ שְׁעַת-הַבֹּקֶר, תִּסְעוּ לְעֵבֶר קוּשְׁטָא, וְאַתָּה,
רַב שׁוֹמְרֵי-הַסַּף, תִּהְיֶה בִּמְקוֹמִי לְיָעֵץ וּלְהַנְהִיג,
וְאַתָּה רֻסְתָּם, תִּהְיֶה בִמְקוֹם אָחִי בַּמִּלְחָמָה. וְאַתֶּם אַל
תּוֹדִיעוּ לְאִישׁ שֶׁאֵין אָנוּ עִמָּכֶם. וְאַחֲרֵי שְׁלשֶׁת יָמִים
אָנוּ מַדְבִּיקִים אֶתְכֶם”. בָּחַר בְּמֵאָה פָּרָשׁ מִן הַגְּדוּדִים,
וְהִתְחַמֵּק הוּא וְאָחִיו שַׁרְכָּאן וְהַמִּשְׁנֶה דִנְדָּאן וּמְאַת
הַפָּרָשִׁים, וְלָקְחוּ עִמָּם אֶת הַפְּרָדוֹת וְאֶת הַתֵּבוֹת לָשֵׂאת
בָּהֶן אֶת הַהוֹן.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וְשִׁשָּׁה, אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁשַּׁרְכָּאן
וְאָחִיו צַ’וְא אַלְמַכָּאן וְהַמִּשְׁנֶה דִנְדָּאן, נָסְעוּ הֵם וּמְאַת
הַפָּרָשִׁים אֶל הַמִּנְזָר שֶׁתֵּאֲרָה אוֹתוֹ לָהֶם הָאֲרוּרָה דַ’את
אַלְדַּוָאהִי, וְלָקְחוּ עִמָּם אֶת הַפְּרָדוֹת וְאֶת הַתֵּבוֹת לָשֵׂאת
בָּהֶן אֶת הַמָּמוֹן. וּכְשֶׁהֵאִיר הַבֹּקֶר הִכְרִיז שׁוֹמֵר-הַסַּף
בְּתוֹךְ הַצָּבָא לְמַסָּע, נָסְעוּ מְדַמִּים שֶׁשַּׁרְכָּאן וְצַ’וְא
אַלְמַכָּאן וְהַמִּשְׁנֶה דִנְדָּאן עִמָּם, וְאֵינָם יוֹדְעִים שֶׁאֵלֶּה
הָלְכוּ לַמִּנְזָר. זֶהוּ מַה שֶּׁהָיָה מֵעִנְיָנָם. וְאוּלָם מַה
שֶּׁהָיָה בְּעִנְיַן שַׁרְכָּאן וְאָחִיו צַ’וְא אַלְמַכָּאן
וְהַמִּשְׁנֶה דִנְדָּאן, הִנֵּה עָמְדוּ בִמְקוֹמָם עַד אַחֲרִית הַיּוֹם.
אַךְ הַכּוֹפְרִים חַבְרֵי דַ’את אַלְדַּוָאהִי נָסְעוּ בַסֵּתֶר, אַחֲרֵי
שֶׁנִּכְנְסוּ אֵלֶיהָ וְנָשְׁקוּ אֶת יָדֶיהָ וְאֶת רַגְלֶיהָ, וְנָטְלוּ
מִמֶּנָּה רְשׁוּת לִנְסֹעַ, וְנָתְנָה לָהֶם וְצִוְּתָה אוֹתָם בְּעִנְיַן
זְמָמָהּ שֶׁבִּקְּשָׁה לְהָכִין. כְּשֶׁיָּרַד הַחשֶׁךְ קָמָה הַזְּקֵנָה
וְאָמְרָה לְצַ’וְא אַלְמַכָּאן וּלְאֲנָשָׁיו: “קוּמוּ וּבוֹאוּ עִמִּי
אֶל הָהָר וּקְחוּ עִמָּכֶם מִקְצָת מִן הַצָּבָא”. שָׁמְעוּ לְקוֹלָהּ
וְהִנִּיחוּ לְרַגְלֵי הָהָר חֲמִשָּׁה פָרָשִׁים, וְהַשְּׁאָר נָסְעוּ
וְעָבְרוּ לִפְנֵי דַ’את אַלְדַּוָאהִי שֶׁחָזְרוּ לָהּ כּחוֹתֶיהָ
מִגֹּדֶל שִׂמְחָתָהּ. הָיָה צַ’וְא אַלְמַכָּאן אוֹמֵר: “יִשְׁתַּבַּח זֶה
שֶׁחִזֵּק אֶת הַנָּזִיר הַזֶּה שֶׁלֹּא רָאִינוּ כְמוֹתוֹ”.
וְהַמְכַשֶּׁפֶת כְּבָר שָׁלְחָה לִפְנֵי כֵן מִכְתָּב עַל כַּנְפֵי
הַיּוֹנָה אֶל מֶלֶךְ קוּשְׁטָא, וְהוֹדִיעָה אוֹתוֹ מַה שֶּׁאֵרַע,
וְאָמְרָה בְּסוֹף הַמִּכְתָּב: “רְצוֹנִי שֶׁתִּשְׁלַח אֵלַי עֲשֶׂרֶת
אֲלָפִים פָּרָשִׁים מִבְּנֵי-הַחַיִל שֶׁבַּיְּוָנִים, וְיִהְיוּ
נוֹסְעִים לְרַגְלֵי הָהָר בַּסֵּתֶר, שֶׁלֹּא יִרְאוּ אוֹתָם צִבְאוֹת
הָאִסְלָאם, וְיָבוֹאוּ אֶל הַמִּנְזָר, וְיִהְיוּ אוֹרְבִים בְּתוֹכוֹ,
עַד שֶׁאַגִּיעַ אֲלֵיהֶם וְעִמִּי מֶלֶךְ הַמֻּסְלִמִים וְאָחִיו, שֶׁכֵּן
עָקַבְתִּי אוֹתָם בְּעָרְמָה, וְהֵבֵאתִי אוֹתָם שְׁנֵיהֶם וְאֶת
הַמִּשְׁנֶה אִתָּם וּמֵאָה פָרָשִׁים – לֹא יוֹתֵר מִזֶּה, וְאֶמְסֹר
לָהֶם אֶת הַצְּלָבִים שֶׁבְּתוֹךְ הַמִּנְזָר. וּכְבָר גָּמַרְתִּי
בְּדַעְתִּי לַהֲרֹג אֶת הַנָּזִיר מַטְרוּחִנָא, מִשּׁוּם שֶׁעָרְמָתִי
לֹא תֵצֵא לְפֹעַל אֶלָּא בַּהֲרִיגָתוֹ. וּכְשֶׁאַשְׁלִים אֶת הָעָרְמָה
לֹא יַחֲזֹר מִן הַמֻּסְלִמִים לְאַרְצָם לֹא אָדָם וְלֹא יוֹדֵעַ
לִנְפֹּחַ בָּאֵשׁ. וְיִהְיֶה מַטְרוּחִנָא כַפָּרָה לִבְנֵי הַדָּת
הַנּוֹצְרִית וְאַבִּירֵי הַצְּלָב. וְהַתּוֹדָה לַמָּשִׁיחַ מֵרֵאשִׁית
וְעַד אַחֲרִית”. כְּשֶׁהִגִּיעַ הַמִּכְתָּב לְקוּשְׁטָא, הֱבִיאוֹ
שׁוֹמֵר הַיּוֹנִים לִפְנֵי הַמֶּלֶךְ אַפְרִידוּן. וּכְשֶׁקָרָא אוֹתוֹ
שָׁלַח מִיָּד אֶת הַגְּיָסוֹת, וְצִיֵּד כָּל אֶחָד מֵהֶם בְּסוּס
וּבְגָמָל וּבְפִרְדָּה וְנָתַן לָהֶם צֵידָה לְדַרְכָּם וְצִוָּה עֲלֵיהֶם
לִנְסֹעַ אֶל אוֹתוֹ מִנְזָר, וּלְהִסְתַּתֵּר שָׁם כְּשֶׁיַּגִּיעוּ
אֵלָיו.


זֶהוּ מַה שֶּׁהָיָה מֵעִנְיַן אֵלֶּה. וְאוּלָם בַּאֲשֶׁר לַמֶּלֶךְ
צַ’וְא אַלְמַכָּאן וְאָחִיו שַׁרְכָּאן וְהַמִּשְׁנֶה דִנְדָּאן, הִנֵּה
כְּשֶׁהִגִּיעוּ אֶל הַמִּנְזָר נִכְנְסוּ לְתוֹכוֹ וּמָצְאוּ אֶת
הַנָּזִיר מַטְרוּחִנָא, בָּא לִרְאוֹת מִי הֵם. אָמַר הַנָּזִיר, הַיינוּ
דַ’את אַלְדַּוָאהִי: “הִרְגוּ אֶת הָאָרוּר הַזֶּה, הַכּוּהוּ בַּחֶרֶב
וְהַשְׁקוּהוּ אֶת כּוֹס הַמָּוֶת”. הָלְכָה אִתָּם הָאֲרוּרָה אֶל מְקוֹם
הַהֶקְדֵּשׁוֹת וְהוֹצִיאוּ מִתּוֹכוֹ מִן הַחֲפָצִים הַיְקָרִים
וְהָאוֹצָרוֹת יוֹתֵר מִמַּה שֶׁתֵּאֲרָה לִפְנֵיהֶם, וְאַחֲרֵי שֶׁאָסְפוּ
כָל זֶה שָׂמוּ אוֹתוֹ בַּתֵּבוֹת וְטָעֲנוּ אֶת הַפְּרָדוֹת. וְאוּלָם
תַּמָאתִיל לֹא בָאָה לֹא הִיא וְלֹא אָבִיהָ מִפַּחַד הָאִסְלָאם.
נִשְׁאַר צַ’וְא אַלְמַכָּאן מְצַפֶּה לָהּ אוֹתוֹ הַיּוֹם וְיוֹם שֵׁנִי
וְיוֹם שְׁלִישִׁי. אָמַר שַׁרְכָּאן: “חֵי-אֱלֹהִים, לִבִּי דוֹאֵג
לִצְבָא הָאִסְלָאם, שֶׁאֵינִי יוֹדֵעַ מַה מַּצָּבָם”. אָמַר אָחִיו:
“הֲרֵי כְבָר לָקַחְנוּ הוֹן עָצוּם זֶה, וְאֵינִי יָכוֹל לְדַמּוֹת
שֶׁתָּבוֹא תַּמָאתִיל וְזוּלָתָהּ לְמִנְזָר זֶה, אַחֲרֵי שֶׁאֵרַע
לִצְבָא הַיְּוָנִים מַה שֶּׁאֵרַע. עָלֵינוּ לְהִסְתַּפֵּק אֵפוֹא בְּמַה
שֶׁאָצַל לָנוּ אֱלֹהִים וְלִפְנוֹת לְדַרְכֵּנוּ. אֶפְשָׁר יִהְיֶה
אֱלֹהִים בְּעֶזְרֵנוּ וְנִכְבּשׁ אֶת קוּשְׁטָא”. יָרְדוּ מִן הָהָר,
וְלֹא הָיָה אֶפְשָׁר לְדַ’את אַלְדַּוָאהִי לְעַכֵּב אוֹתָם מֵחֲשָׁשָׁהּ
שֶׁלֹּא תִגָּלֶה עָרְמָתָהּ. נָסְעוּ וְהִגִּיעוּ לַמִּשְׁעוֹל הַצַּר
שֶׁל הָהָר. וּכְבָר שָׂמָה לָהֶם הַזְּקֵנָה שָׁם אוֹרֵב שֶׁל עֲשֶׂרֶת
אֲלָפִים פָּרָשִׁים, וּכְשֶׁרָאוּ אוֹתָם הִקִּיפוּם מִכָּל עֵבֶר
וְחָשׁוּ לָרְמָחִים וְשָׁלְפוּ עֲלֵיהֶם לִבְנַת הַחֲרָבוֹת, וְקָרְאוּ
הַכּוֹפְרִים קְרִיאַת כְּפִירָתָם וְדָרְכוּ חִצֵּי רָעָתָם.
הִסְתַּכְּלוּ צַ’וְא אַלְמַכָּאן וְאָחִיו שַׁרְכָּאן וְהַמִּשְׁנֶה
דִנְדָּאן בְּצָבָא זֶה, וּמָצְאוּ שֶׁהוּא חַיִל עָצוּם, וְאָמְרוּ: “מִי
הוּא שֶׁהוֹדִיעַ לְצָבָא זֶה עַל אוֹדוֹתֵינוּ?” אָמַר שַׁרְכָּאן:
“אָחַי, לֹא עֵת דְּבָרִים הִיא, אֶלָּא עֵת לְהַכּוֹת בַּחֶרֶב וְלִירוֹת
חֵץ. אַמְּצוּ רוּחֲכֶם וְחַזְּקוּ נַפְשְׁכֶם, שֶׁכֵּן מִשְׁעוֹל זֶה
דוֹמֶה כְּדֶרֶךְ שֶׁשְּׁנֵי שְׁעָרִים לוֹ. נִשְׁבָּע אֲנִי בַּאֲדוֹן
הָעַרְבִים וְהַפַּרְסִים, שֶׁאִלּוּלֵא שֶׁהָיָה מָקוֹם זֶה צַר, הָיִיתִי
מְכַלָּם וַאֲפִלּוּ הָיוּ מֵאָה אֶלֶף פָּרָשׁ”. אָמַר צַ’וְא
אַלְמַכָּאן: “אִלּוּ הָיִינוּ יוֹדְעִים כָּךְ הָיִינוּ לוֹקְחִים
אִתָּנוּ חֲמֶשֶׁת אֲלָפִים פָּרָשׁ”. אָמַר הַמִּשְׁנֶה דִנְדָּאן: “לוּ
גַם הָיוּ עִמָּנוּ עֲשֶׂרֶת אֲלָפִים פָּרָשִׁים בְּמָקוֹם צַר זֶה, לֹא
הָיָה הַדָּבָר מוֹעִיל לָנוּ כְלוּם, וְאוּלָם אֱלֹהִים יִהְיֶה
בְעֶזְרֵנוּ נֶגְדָּם. וַאֲנִי מַכִּיר מִשְׁעוֹל זֶה וּמְצֵרוֹ וְיוֹדֵעַ
שֶׁבּוֹ מִפְלָטִים רַבִּים, שֶׁכֵּן פָּשַׁטְתִּי עָלָיו בִּגְדוּד עִם
הַמֶּלֶךְ אַלנֻּעְמָאן, בִּזְמַן שֶׁצַּרְנוּ עַל קוּשְׁטָא, וְהָיִינוּ
חוֹנִים בּוֹ, וּבוֹ מַיִם קָרִים מִשֶּׁלֶג. הִתְאוֹשְׁשׁוּ אֵפוֹא
וְנָקוּם וְנֵצֵא מִן הַמִּשְׁעוֹל הַזֶּה, לִפְנֵי שֶׁיִּרְבּוּ עָלֵינוּ
חֵילוֹת הַכּוֹפְרִים, וְיַקְדִּימוּנוּ לְהַגִּיעַ לְרֹאשׁ הָהָר,
וְיַשְׁלִיכוּ עָלֵינוּ אֲבָנִים, וְלֹא נוּכַל עוֹד לָקוּם בִּפְנֵיהֶם”.
נִזְדָּרְזוּ לָצֵאת מֵאוֹתוֹ הַמִּשְׁעוֹל הַצָּר. הִבִּיט עֲלֵיהֶם
הַנָּזִיר וְאָמַר: “מָה הַפַּחַד הַזֶּה אַחֲרֵי שֶׁהִקְדַּשְׁתֶּם
עַצְמְכֶם לֵאֱלֹהִים יִתְעַלֶּה לְהִלָּחֵם מִלְחַמְתּוֹ? חַי-אֱלֹהִים,
הֲרֵי אֲנִי נִשְׁאַרְתִּי חָבוּשׁ מִתַּחַת לָאָרֶץ חֲמֵשׁ-עֶשְׂרֵה
שָׁנָה וְלֹא בָאתִי בִטְרוּנְיָא עַל אֱלֹהִים, עַל מַה שֶּׁעָשָׂה בִי.
הִלָּחֲמוּ לְשֵׁם אֱלֹהִים, וּמִי שֶׁיֵּהָרֵג מִכֶּם, הֲרֵי גַן-עֵדֶן
מִפְלָטוֹ, וּמִי שֶׁיַּהֲרֹג הַכָּבוֹד שְׂכָרוֹ”. כְּשֶׁשָּׁמְעוּ מִפִּי
הַנָּזִיר דְּבָרִים אֵלֶּה, עָבְרָה מֵעֲלֵיהֶם הַדְּאָגָה וְהַיָּגוֹן,
וְעָמְדוּ נְכוֹנִים עַד שֶׁתָּקְפוּ אוֹתָם מִכָּל עֵבֶר, וְשִׂחֲקוּ
בְצַוְארוֹתֵיהֶם הַחֲרָבוֹת וְנָקְפָה בֵינֵיהֶם כּוֹס הַמָּוֶת,
וְנִלְחֲמוּ הַמֻּסְלִמִים, סָרִים לְמִשְׁמַעַת אֱלֹהִים, מִלְחָמָה
קָשָׁה בְּיוֹתֵר, וְהִכּוּ בָאוֹיְבִים בְּחִצִּים וּבַחֲנִיתוֹת. וְהָיָה
צַ’וְא אַלְמַכָּאן מַכֶּה אֶת הָאֲנָשִׁים וּמַדְבִּיר תַּחְתָּיו אֶת
הַגְּדוּדִים, וּמַתִּיז רָאשֵׁיהֶם חֲמִשָּׁה חֲמִשָּׁה וַעֲשָׂרָה
עֲשָׂרָה, עַד שֶׁאִבֵּד מֵהֶם מִסְפָּר שֶׁלֹּא יִסָּפֵר מֵרֹב וְהָמוֹן
לְאֵין קֵצֶה. וַעֲדַיִן הוּא בְכָךְ, כְּשֶׁרָאָה אֶת הָאֲרוּרָה,
כְּשֶׁהִיא רוֹמֶזֶת לָהֶם בְּחֶרֶב וּמְעוֹדֶדֶת אוֹתָם, וְכָל מִי
שֶׁהָיָה מְפַחֵד, הָיָה נִמְלָט אֵלֶיהָ, וְהָיְתָה מְרַמֶּזֶת לָהֶם
שֶׁיַּהַרְגוּ אֶת שַׁרְכָּאן, וְנָטְתָה אֵלָיו פְּלֻגָּה לְהָרְגוֹ. אַךְ
כָּל פְּלֻגָּה שֶׁהִתְנַפְּלָה עָלָיו, הִתְנַפֵּל עָלֶיהָ וֶהֱנִיסָהּ.
וְהָיְתָה בָאָה אַחֲרֶיהָ פְּלֻגָּה אַחֶרֶת מִתְנַפֶּלַת עָלָיו, וְהוּא
מֵשִׁיב אוֹתָהּ עַל עִקְבוֹתֶיהָ בַּחֶרֶב, וּמְדַמֶּה שֶׁהוּא מְנַצֵּחַ
אוֹתָם בְּבִרְכַּת עוֹבֵד-הָאֱלֹהִים עָלָיו וְאוֹמֵר בְּלִבּוֹ: “הֲרֵי
עוֹבֵד-אֱלֹהִים זֶה, הִשְׁקִיף עָלָיו אֱלֹהִים בְּעֵין הַשְׁגָּחָתוֹ,
וְחִזֵּק אֶת רוּחוֹ נֶגֶד הַכּוֹפְרִים בִּגְלַל כַּוָּנָתוֹ הַזַּכָּה,
וַאֲנִי רוֹאָם מְפַחֲדִים מִפָּנַי, וְאֵינָם יְכוֹלִים לָגֶשֶׁת אֵלַי,
אֶלָּא מַפְנִים לָנוּס בְּכָל פַּעַם שֶׁהֵם מִתְנַפְּלִים עָלַי,
וּמְבַקְּשִׁים לָהֶם מִפְלָט בִּבְרִיחָתָם”. נִלְחֲמוּ שְׁאֵרִית יוֹמָם
עַד סוֹפוֹ, וּכְשֶׁבָּא הַלַּיְלָה יָרְדוּ לַמְּעָרָה שֶׁבְּאוֹתוֹ עֵמֶק
מֵרֹב מַה שֶׁהִגִּיעָה לָהֶם מִמְּצוּקַת הַקְּרָב וּמֵהַשְׁלָכַת
הָאֲבָנִים, וְנֶהֶרְגוּ מֵהֶם בְּאוֹתוֹ הַיּוֹם חֲמִשָּׁה וְאַרְבָּעִים
אִישׁ. כְּשֶׁנִּפְגְּשׁוּ יַחְדָּו חִפְּשׂוּ אוֹתוֹ נָזִיר וְלֹא מָצְאוּ
לוֹ כָּל עִקְבוֹת. הָיָה הַדָּבָר קָשֶׁה בְעֵינֵיהֶם וְאָמְרוּ:
“אֶפְשָׁר מֵת בְּמִלְחֶמֶת אֱלֹהִים?” אָמַר שַׁרְכָּאן: “אֲנִי רָאִיתִי
אוֹתוֹ מְחַזֵּק אֶת לֵב הַפָּרָשִׁים בְּאוֹתוֹת אֱלֹהִים וּמֵגֵן
עֲלֵיהֶם בִּפְסוּקֵי הָרַחֲמָן”. וַעֲדַיִן הֵם מְדַבְּרִים, כְּשֶׁבָּאָה
הָאֲרוּרָה דַ’את אַלְדַּוָאהִי וּבְיָדָהּ רֹאשׁ רַב-הַפָּרָשִׁים,
שֶׁעָמַד בְּרֹאשׁ עֶשְׂרִים הָאֶלֶף. וְהָיָה גִבּוֹר קְשֵׁה-עֹרֶף
וְשָׂטָן מַמְרֶה, וּכְבָר הָרַג אוֹתוֹ אֶחָד מִן הַתֻּרְכִּים בְּחֵץ,
וּמָסַר אֱלֹהִים אֶת נִשְׁמָתוֹ לְהוֹרִידָה לְגֵיהִנֹּם. וּכְשֶׁרָאוּ
הַכּוֹפְרִים מַה שֶּׁעָשָׂה אוֹתוֹ מֻסְלִם בַּאֲדוֹנָם, נָפְלוּ עָלָיו
כֻּלָּם וּפָגְעוּ בוֹ וּגְזָרוּהוּ בְחַרְבוֹתָיו לִגְזָרִים, וְחָשׁ
אֱלֹהִים לְהָבִיא נִשְׁמָתוֹ לְתוֹךְ גַּן-עֵדֶן. כָּרְתָה הָאֲרוּרָה אֶת
רֹאשׁוֹ שֶׁל אוֹתוֹ פָרָשׁ, וְהֵבִיאָה אוֹתוֹ וְהִשְׁלִיכַתְהוּ לִפְנֵי
שַׁרְכָּאן וְהַמֶּלֶךְ צַ’וְא אַלְמַכָּאן וְהַמִּשְׁנֶה דִנְדָּאן.
כְּשֶׁרָאָה אוֹתָהּ שַׁרְכָּאן קָפַץ וְעָמַד עַל רַגְלָיו וְאָמַר:
“הַתְּהִלָּה לֵאֱלֹהִים, שֶׁאָנוּ רוֹאִים אוֹתְךָ עוֹבֵד-הָאֱלֹהִים
וְהַנָּזִיר הַלּוֹחֵם אֶת מִלְחַמְתּוֹ”. אָמַר לוֹ: “בְּנִי, כְּבָר
בִּקַּשְׁתִּי נַפְשִׁי לָמוּת לוֹחֵם מִלְחֶמֶת-אֱלֹהִים הַיּוֹם,
וְהָיִיתִי מַשְׁלִיךְ אֶת נַפְשִׁי מִנֶּגֶד בֵּין צִבְאוֹת הַכּוֹפְרִים,
אַךְ הֵם נִמְלְאוּ יִרְאָה מִפָּנַי. וּכְשֶׁנְּפוּצוֹתֶם, מָלֵאתִי רוּחַ
קִנְאָה לָכֶם וְהִתְנַפַּלְתִּי עַל רַב-הַפָּרָשִׁים שֶׁבְּרֹאשָׁם,
שֶׁהָיָה שָׁקוּל כְּנֶגֶד אֶלֶף פָּרָשׁ, וְהִכִּיתִיו עַד שֶׁהִתַּזְתִּי
רֹאשׁוֹ, מִבְּלִי שֶׁהָיָה אִישׁ מִן הַכּוֹפְרִים יָכוֹל לָגֶשֶׁת אֵלַי,
וַהֲרֵינִי מֵבִיא אֶת רֹאשׁוֹ אֲלֵיכֶם”.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וְשִׁבְעָה, אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁהָאֲרוּרָה
דַ’את אַלְדַּוָאהִי, כְּשֶׁלָּקְחָה אֶת רֹאשׁ הַפָּרָשׁ, רַב עֶשְׂרִים
אֶלֶף הַכּוֹפְרִים, הֵבִיאָה אוֹתוֹ וְהִשְׁלִיכַתְהוּ לִפְנֵי הַמֶּלֶךְ
צַ’וְא אַלְמַכָּאן וְאָחִיו שַׁרְכָּאן וְהַמִּשְׁנֶה דִנְדָּאן וְאָמְרָה
לָהֶם: “כְּשֶׁרָאִיתִי מַצַּבְכֶם מָלֵאתִי רוּחַ קִנְאָה לָכֶם
וְהִתְנַפַּלְתִּי עַל רַב-הַפָּרָשִׁים וְהִכִּיתִי אוֹתוֹ בַּחֶרֶב
וְהִתַּזְתִּי רֹאשׁוֹ, מִבְּלִי שֶׁיָּכוֹל אִישׁ מֵהַכּוֹפְרִים לִקְרַב
אֵלַי, וְהֵבֵאתִי רֹאשׁוֹ אֲלֵיכֶם, כְּדֵי שֶׁיֶּחֱזַק לִבְּכֶם
לְהִלָּחֵם מִלְחֶמֶת אֱלֹהִים, וְתָפִיקוּ בְחַרְבוֹתֵיכֶם רָצוֹן מֵאֵת
אֲדוֹן עוֹבְדֵי-הָאֱלֹהִים. וּמְבַקֵּשׁ אֲנִי לַעֲזֹב אֶתְכֶם עוֹסְקִים
בְּמִלְחֶמֶת אֱלֹהִים וְלָלֶכֶת אֶל צִבְאוֹתֵיכֶם. וְאִם גַּם יִהְיוּ
עַל שַׁעֲרֵי קוּשְׁטָא, אָבִיא אֲלֵיכֶם מֵהֶם עֶשְׂרִים אֶלֶף
פָּרָשִׁים, שֶׁיַּשְׁמִידוּ אֶת הַכּוֹפְרִים הָאֵלֶּה”. אָמַר
שַׁרְכָּאן: “וְכֵיצַד זֶה תַּעֲבוֹר אֲלֵיהֶם, הַנָּזִיר, בְּעוֹד הָעֵמֶק
סָתוּם עַל-יְדֵי הַכּוֹפְרִים מִכָּל עֵבֶר?” אָמְרָה הָאֲרוּרָה:
“אֱלֹהִים יַסְתִּירֵנִי מֵעֵינֵיהֶם שֶׁלֹּא יִרְאוּנִי, וְאַף מִי
שֶׁיִּרְאֵנִי לֹא יַרְהִיב עֹז בְּנַפְשׁוֹ לִקְרַב אֵלַי, מִשּׁוּם
שֶׁאֲנִי אֶהְיֶה בְּאוֹתוֹ זְמַן מֵעֵבֶר לָעוֹלָם בֵּאלֹהִים, וְהוּא
יִלָּחֵם לִי בְּאוֹיְבָיו”. אָמַר שַׁרְכָּאן: “אֱמֶת דִּבַּרְתָּ,
הַנָּזִיר,שֶׁכֵּן רָאִיתִי זֹאת. וְאִם יָכוֹל אַתָּה לָלֶכֶת בְּרֵאשִׁית
הַלַּיְלָה יִהְיֶה זֶה הַטּוֹב בְּיוֹתֵר לָנוּ”. אָמְרָה: “אֲנִי אֵלֵךְ
מִיָּד, וְאִם רְצוֹנְךָ לָלֶכֶת עִמִּי, בְּאֹפֶן שֶׁלֹּא יִרְאֲךָ אָדָם,
קוּם. וְאִם יֵלֵךְ אָחִיךָ עִמָּנוּ, נִקַּח אוֹתוֹ אִתָּנּו מִכָּל
הַשְּׁאָר שֶׁכֵּן אֵין צֵל הַקָּדוֹשׁ מַסְתִּיר אֶלָּא שְׁנַיִם”. אָמַר
שַׁרְכָּאן: “בַּאֲשֶׁר לִי, הֲרֵי אֵינִי עוֹזֵב אֶת חֲבֵרַי, וְאוּלָם
אִם אָחִי רוֹצֶה בָזֶה, הֲרֵי אֵין כָּל רַע בַּדָּבָר שֶׁיֵּלֶךְ עִמְּךָ
וְיַצִּיל עַצְמוֹ מִן הַמְּצוּקָה הַזֹּאת, שֶׁהוּא מִבְצַר הָאִסְלָאם
וְחֶרֶב רִבּוֹן-הָעוֹלָמִים. וְאִם חָפֵץ הוּא, הֲרֵי יִקַּח עִמּוֹ אֶת
הַמִּשְׁנֶה דִּנְדָּאן אוֹ אֶת מִי שֶׁיִּבְחַר, וְיִשְׁלַח אֵלֵינוּ
עֲשֶׂרֶת אֲלָפִים פָּרָשׁ לְעֶזְרָה לְאֵלֶּה הַמְּגִנִּים”. הִסְכִּימוּ
עַל-כָּךְ. אָמְרָה לָהֶם הַזְּקֵנָה: “הַמְתִּינוּ לִי עַד שֶׁאֵלֵךְ אֶל
הַכּוֹפְרִים וְאֶרְאֶה מַצַּב הַכּוֹפְרִים, אִם יְשֵׁנִים הֵם אוֹ
עֵרִים”. אָמְרוּ לָהּ: “אֵין זֹאת אֶלָּא שֶׁאָנוּ הוֹלְכִים עִמְּךָ,
וְעַל אֱלֹהִים נַשְׁלִיךְ יְהָבֵנוּ”. אָמְרָה לָהֶם: “אִם אֲנִי שׁוֹמֵעַ
לְדִבְרֵיכֶם, לֹא תִלּוֹנוּ עָלַי אֶלָּא תִלּוֹנוּ עַל עַצְמְכֶם,
שֶׁעֲצָתִי הִיא שֶׁתַּמְתִּינוּ לִי עַד שֶׁאֲרַגֵּל אוֹתָם”. אָמַר
שַׁרְכָּאן: “לֵךְ אֲלֵיהֶם וְאַל תִּתְמַהְמֵהַּ מִשּׁוּב אֵלֵינוּ
שֶׁאָנוּ מְצַפִּים לְךָ”. בְּאוֹתָהּ שָׁעָה יָצְאָה דַ’את אַלְדַּוָאהִי.
הָיָה שַׁרְכָּאן מְשׂוֹחֵחַ עִם אָחִיו אַחֲרֵי צֵאתָהּ וְאָמַר:
“אִלּוּלֵא הָיָה נָזִיר זֶה אִישׁ פְּלָאוֹת, לֹא הָיָה הוֹרֵג אֶת
הַפָּרָשׁ הַגִּבּוֹר הַהוּא, שֶׁהָיָה גִּבּוֹר וּקְשֵׁה-עֹרֶף וְשָׂטָן
מַמְרֶה”. וּבְעוֹד הֵם מְשׂוֹחֲחִים בְּפִלְאֵי הַנָּזִיר, נִכְנְסָה
אֲלֵיהֶם הָאֲרוּרָה דַ’את אַלְדַּוָאהִי וְהִבְטִיחָה אוֹתָם
שֶׁיְּנַצְּחוּ אֶת הַכּוֹפְרִים. הוֹדוּ לַנָּזִיר עַל-כָּךְ וְלֹא
יָדְעוּ שֶׁעָרְמָה הִיא וּמְזִמָּה. אָמְרָה הָאֲרוּרָה: “הֵיכָן מֶלֶךְ
הַזְּמַן צַ’וְא אַלְמַכָּאן?” עָנָה וְאָמַר לָהּ: “הִנֵּנִי”. אָמְרָה
לוֹ: “קַח אֶת מִשְׁנְךָ וּבוֹא אַחֲרַי, שֶׁנֵּלֵךְ לְקוּשְׁטָא”. וּכְבָר
הוֹדִיעָה דַ’את אַלְדַּוָאהִי אֶת הַכּוֹפְרִים לִפְנֵי כֵן עַל דְּבַר
הָעָרְמָה שֶׁהֶעֱרִימָה, וְשָׂמְחוּ בְכָךְ תַּכְלִית הַשִּׂמְחָה
וְאָמְרוּ: “לֹא תָנִיחַ אֶת דַּעְתֵּנוּ אֶלָּא רְצִיחַת מַלְכָּם
הַשְּׁקוּלָה כְּנֶגֶד הֲרִיגַת אוֹתוֹ הַפָּרָשׁ, שֶׁכֵּן לֹא הָיָה
אֶצְלֵנוּ אַבִּיר מִמֶּנּוּ”. אָמְרוּ לַזְּקֵנָה הַמְנֻוֶּלֶת דַ’את
אַלְדַּוָאהִי, בְּשָׁעָה שֶׁהִגִּידָה לָהֶם, שֶׁהִיא תָבוֹא אֲלֵיהֶם עִם
מֶלֶךְ הַמֻּסְלִמִים: “כְּשֶׁתָּבִיאִי אוֹתוֹ אֵלֵינוּ, נִקַּח אוֹתוֹ
אֶל הַמֶּלֶךְ אַפְרִידוּן”. יָצְאָה הַזְּקֵנָה דַ’את אַלְדַּוָאהִי
לְדַרְכָּהּ וְיָצָא אִתָּהּ צַ’וְא אַלְמַכָּאן וְהַמִּשְׁנֶה דִנְדָּאן
וְהִיא עוֹבֶרֶת לִפְנֵיהֶם וְאוֹמֶרֶת לָהֶם: “סְעוּ לְדַרְכְּכֶם
בְּבִרְכַּת אֱלֹהִים יִתְעַלֶּה עֲלֵיכֶם”. נַעֲנוּ לָהּ וְנִחַת בָּם חֵץ
הַגְּזֵרָה וְהַגֹּוָרל. הִמְשִׁיכָה לָלֶכֶת אִתָּם עַד שֶׁהֱבִיאָתַם
לְתוֹךְ טַבּוּר צְבָא הַיְּוָנִים, וְהִגִּיעוּ אֶל הָעֵמֶק הַצַּר
הַנִּזְכָּר, כְּשֶׁצִּבְאוֹת הַיְּוָנִים מִסְתַּכְּלִים בָּהֶם וְאֵינָם
פּוֹגְעִים בָּהֶם לְרָעָה, שֶׁכֵּן צִוְּתָה אוֹתָם הָאֲרוּרָה עַל כָּךְ.
כְּשֶׁרָאוּ צַ’וְא אַלְמַכָּאן וְהַמִּשְׁנֶה דִנְדָּאן אֶת צִבְאוֹת
הַכּוֹפְרִים, וְהִכִּירוּ שֶׁהֵם רוֹאִים אוֹתָם בְּעֵינֵיהֶם וְאֵינָם
פּוֹגְעִים בָּהֶם, אָמַר הַמִּשְׁנֶה דִנְדָּאן: “חֵי-אֱלֹהִים, הֲרֵי זֶה
מוֹפֵת מִן הַנָּזִיר, וְאֵין סָפֵק בַּדָּבָר, שֶׁהוּא מֵהַמְיֻחָדִים
הַקְּרוֹבִים לֵאלֹהִים”. אָמַר לו צַ’וְא אַלְמַכָּאן: “חֵי-אֱלֹהִים,
דּוֹמֶה אֲנִי שֶׁאֵין הַכּוֹפְרִים אֶלָּא עִוְרִים, שֶׁהֲרֵי אָנוּ
רוֹאִים אוֹתָם, וְהֵם אֵינָם רוֹאִים אוֹתָנוּ”. וַעֲדַיִן הֵם מְתַנִּים
אֶת שִׁבְחֵי הַנָּזִיר וּמוֹנִים מוֹפְתָיו וּדְבַר נְזִירוּתוֹ
וַעֲבוֹדָתוֹ אֶת אֱלֹהִים, עַד שֶׁהִתְנַפְּלוּ עֲלֵיהֶם הַכּוֹפְרִים
פִּתְאֹם וְהִקִּיפוּם וְתָפְשׂוּ אוֹתָם וְאָמְרוּ: “יֵשׁ אִתְּכֶם מִי
שֶׁהוּא זוּלָתְכֶם שֶׁנִּתְפֹּשׂ אוֹתוֹ?” אָמַר הַמִּשְׁנֶה דִנְדָּאן:
“כְּלוּם אֵין אַתֶּם רוֹאִים אֶת הָאִישׁ הַזֶּה שֶׁלְּפָנֵינוּ?” אָמְרוּ
לָהֶם הַכּוֹפְרִים: “נִשְׁבָּעִים אָנוּ בַּמָּשִׁיחַ וּבַנְּזִירִים
וּבַקַּתוֹלִיקוֹס וּבָאַרְכִי-הֶגְמוֹן שֶׁאֵין אָנוּ רוֹאִים אִישׁ
זוּלַתְכֶם שְׁנֵיכֶם”. אָמַר צַ’וְא אַלְמַכָּאן: “חֵי אֱלֹהִים, שֶׁמַּה
שֶׁבָּא עָלֵינוּ עֹנֶשׁ הוּא לָנוּ מֵאֱלֹהִים יִתְעַלֶּה…”


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וּשְׁמוֹנָה אָמְרָה: “שָׁמַעְתִּי, הַמֶּלֶךְ הַמְאֻשָּׁר,
שֶׁהַכּוֹפְרִים, בְּשָׁעָה שֶׁתָּפְשׂוּ אֶת הַמֶּלֶךְ צַ’וְא אַלְמַכָּאן
וְאֶת הַמִּשְׁנֶה דִנְדָּאן, אָמְרוּ לָהֶם: “יֵשׁ אִתְכֶם מִי-שֶׁהוּא
זוּלַתְכֶם שְׁנֵיכֶם שֶׁנִּתְפֹּשׂ אוֹתוֹ?” אָמַר לָהֶם הַמִּשְׁנֶה
דִנְדָּאן: “כְּלוּם אֵין אַתֶּם רוֹאִים אֶת הָאִישׁ הַזֶּה, הָאַחֵר
עִמָּנוּ?” אָמְרוּ לוֹ: "" נִשְׁבָּעִים אָנוּ בַמָּשִׁיחַ וּבַנְּזִירִים
וּבַקַּתוֹלִיקוֹס וּבָאַרְכִי-הֶגְמוֹן שֶׁאֵין אָנוּ רוֹאִים אִישׁ
זוּלַתְכֶם שְׁנֵיכֶם”. שָׂמוּ הַכּוֹפְרִים כְּבָלִים בְּרַגְלֵיהֶם
וְהִפְקִידוּ מִי שֶׁיִּשְׁמֹר עֲלֵיהֶם בִּשְׁעַת הַלִּינָה. בְּשָׁעָה
שֶׁדַ’את אַלְדַּוָאהִי נֶעֶלְמָה מֵעֵינֵיהֶם. הָיוּ שְׁנֵיהֶם
מִתְאוֹנְנִים וְאוֹמְרִים: “אָכֵן אִי-צִיּוּת לִקְדוֹשִׁים גּוֹרֶמֶת
גַּם לְיוֹתֵר מִמַּה שֶּׁבָּא עָלֵינוּ, וְצָרָה זוֹ עֹנֶשׁ הִיא
שֶׁהִגִּיעַ אֵלֵינוּ בְמִשְׁפָּט”.


זֶהוּ מַה שֶּׁהָיָה מֵעִנְיַן צַ’וְא אַלְמַכָּאן וְהַמִּשְׁנֶה
דִנְדָּאן. וְאוּלָם מַה שֶּׁהָיָה מֵעִנְיַן הַמֶּלֶךְ שַׁרְכָּאן, הִנֵּה
לָן אוֹתוֹ הַלַּיְלָה, וּכְשֶׁהֵאִיר הַבֹּקֶר קָם וְהִתְפַּלֵּל
תְּפִלַּת הַשַּׁחַר, וְהִתְאוֹשֵׁשׁ הוּא וְאֵלֶּה שֶׁעִמּוֹ מִן
הַצָּבָא, וְהֵכִינוּ עַצְמָם לְהִלָּחֵם בַּכּוֹפְרִים. חִזֵּק שַׁרְכָּאן
אֶת לִבָּם וְהִבְטִיחָם כָּל טוּב, וְנָסְעוּ עַד שֶׁהִגִּיעוּ אֶל
הַכּוֹפְרִים. כְּשֶׁרָאוּם אֵלֶּה מֵרָחוֹק אָמְרוּ לָהֶם: “מֻסְלִמִים,
אָנוּ לקַחְנוּ בַּשֶּׁבִי אֶת הַשֻּׂלְטָאן שֶׁלָּכֶם וְאֶת מִשְׁנֵהוּ,
שֶׁעַל יָדוֹ הָיָה סִדּוּר עִנְיָנֵיכֶם, וְאִם אֵינְכֶם חוֹזְרִים בָּכֶם
מֵהִלָּחֵם בָּנוּ, אָנוּ הוֹרְגִים אֶתְכֶם עַד לָאַחֲרוֹן שֶׁבָּכֶם.
וְאוּלָם אִם אַתֶּם מוֹסְרִים עַצְמְכֶם בְּיָדֵינוּ, אָנוּ מוֹלִיכִים
אֶתְכֶם אֶל מַלְכֵּנוּ, וְהוּא מַשְׁלִים אִתְּכֶם בִּתְנָאי, שֶׁאַתֶּם
עוֹזְבִים אֶת אַרְצֵנוּ וְהוֹלְכִים לְאַרְצְכֶם וְאֵינְכֶם מַזִּיקִים
לָנוּ בְמַשֶּׁהוּ וְלֹא נַזִּיק לָכֶם בְּמַשֶּׁהוּ. וַהֲרֵי אִם דָּבָר
זֶה מִתְקַבֵּל עַל דַּעְתְּכֶם יִהְיֶה גוֹרַלְכֶם טוֹב, וְאִם מְסָרְבִים
אַתֶּם אֵין דֶּרֶךְ אֶלָּא מִיתַתְכֶם. הִנֵּה הוֹדַעְנוּ אֶתְכֶם,
וְאֵלֶּה הֵם דְּבָרֵינוּ הָאַחֲרוֹנִים עִמָּכֶם”. כְּשֶׁשָּׁמַע
שַׁרְכָּאן אֶת דִּבְרֵיהֶם וְנִתְבָּרֵר לוֹ עִנְיַן אָחִיו וְהַמִּשְׁנֶה
דִנְדָּאן, הָיָה הַדָּבָר קָשֶׁה בְעֵינָיו וּבָכָה וְתַשׁ כֹּחוֹ,
וְהָיָה בָרִי לוֹ שֶׁהוּא נִשְׁמָד. אָמַר בְּלִבּוֹ: “מִי יִתֵּן
וְיָדַעְתִּי, מַה סִּבַּת שִׁבְיָם שֶׁל שְׁנֵיהֶם, כְּלוּם נִמְצָא בָהֶם
רָעָה בְּנִמּוּסָם שֶׁפָּגְעוּ בִכְבוֹד הַנָּזִיר אוֹ שֶׁהִמְרוּ
מִצְוָתוֹ, אוֹ מַשֶּׁהוּ אַחֵר?” הִתְעוֹרְרוּ לְהִלָּחֵם בַּכּוֹפְרִים
וְהָרְגוּ מֵהֶם עַם רָב, וְנִבְחַן בַּיּוֹם הַהוּא בֵּין אַמִּיץ הַלֵּב
וּבֵין מוּג-לֵבָב. נִצְטַבְּעוּ הַחֶרֶב וְהַחִצִּים בְּדָם. פָּרְצוּ
עֲלֵיהֶם הַכּוֹפְרִים כְּזֶרֶם הַזְּבוּבִים הַיּוֹרֵד עַל הַמַּשְׁקֶה
מִכָּל עֵבֶר, וְלֹא פָסְקוּ שַׁרְכָּאן וְאֵלֶּה שֶׁעִמּוֹ לְהִלָּחֵם
מִלְחֶמֶת אָדָם שֶׁאֵינוֹ מְפַחֵד מִפְּנֵי הַמָּוֶת וְהָאֲבַדּוֹן,
וְשֶׁאֵין שׁוּם עִכּוּב מֵעַכְּבוֹ מִבַּקָּשַׁת הַנִּצָּחוֹן, עַד
שֶׁזָּרְמוּ דָמִים בַּנְּחָלִים וּמָלְאָה הָאָרֶץ חֲלָלִים. וּכְשֶׁבָּא
הַלַּיְלָה נִפְרְדוּ הַצְּבָאוֹת, וְהָלְכָה כָּל אַחַת מִשְּׁתֵּי
הַפְּלַגּוֹת לִמְקוֹמָהּ וְחָזְרוּ הַמֻּסְלִמִים לְאוֹתָהּ מְאוּרָה,
אַחֲרֵי שֶׁלֹּא נִשְׁאֲרוּ מֵהֶם אֶלָּא מְעַטִּים, וְלֹא נִשְׁאַר לָהֶם
תִּקְוָה אֶלָּא אֱלֹהִים, שֶׁכְּבָר נֶהֶרְגוּ בְאוֹתוֹ יוֹם חֲמִשָּׁה
וּשְׁלשִׁים פָּרָשׁ מִן הַנְּסִיכִים וְעֵינֵי הָעָם, וְאִם כִּי גַם
נֶהֶרְגוּ בְחַרְבוֹתֵיהֶם מִשֶּׁל הַכּוֹפְרִים אֲלָפִים מִן הָרַגְלִים
וְהַפָּרָשִׁים. כְּשֶׁרָאָה שַׁרְכָּאן כָּךְ, הָיָה מֵצַר וְאָמַר
לַאֲנָשָׁיו: “מַה יֵּשׁ לַעֲשׂוֹת?” אָמְרוּ לוֹ אֲנָשָׁיו: “אֲשֶׁר חָפֵץ
אֱלֹהִים יִתְעַלֶּה הוּא שֶׁיִּהְיֶה”. וּכְשֶׁהִגִּיעַ הַיּוֹם
הַשֵּׁנִי, אָמַר שַׁרְכָּאן לִשְׁאֵרִית הַצָּבָא: “אִם אַתֶּם יוֹצְאִים
לַמִּלְחָמָה, לֹא יִשָּׁאֵר מִכֶּם אָדָם, שֶׁכֵּן לֹא נוֹתַר אֶצְלֵנוּ
אֶלָּא דָּבָר מֻעָט מִן הַמַּיִם וְהַצֵּידָה. עֲצָתִי שֶׁבָּהּ מִן
הַנְּכוֹחָה הִיא אֵפוֹא, שֶׁתִּשְׁלְפוּ חַרְבוֹתֵיכֶם וְתִתְיַצְּבוּ עַל
פִּתְחָה שֶׁל מְעָרָה זוֹ, לְהָגֵן עַל עַצְמְכֶם בִּפְנֵי כָל מִי
שֶׁיִּכָּנֵס אֲלֵיכֶם. וְאֶפְשָׁר כְּבָר הִגִּיעַ הַנָּזִיר אֶל צְבָא
הַמֻּסְלִמִים וְיָבִיא אֵלֵינוּ עֲשֶׂרֶת אֲלָפִים פָּרָשׁ, שֶׁיַּעַזְרוּ
לָנוּ לְהִלָּחֵם בַּכּוֹפְרִים, וְיִתָּכֵן שֶׁהַכּוֹפְרִים לֹא יִרְאוּ
לֹא אוֹתוֹ וְלֹא אֶת אֵלֶּה שֶׁעִמּוֹ”. אָמְרוּ לוֹ אֲנָשָׁיו: “רַק זוֹ
עֵצָה נְכוֹחָה הִיא, וְאֵין סָפֵק שֶׁמְצֻיָּנָה הִיא”. יָצְאוּ הַצָּבָא
וְתָפְסוּ אֶת פֶּתַח הַמְּעָרָה, וְעָמְדוּ לִשְׁנֵי צְדָדָיו, וְכָל מִי
שֶׁבִּקֵּשׁ לְהִכָּנֵס אֲלֵיהֶם מִן הַכּוֹפְרִים, הָיוּ הוֹרְגִים
אוֹתוֹ, וְהָיוּ הוֹדְפִים אֶת הַכּוֹפְרִים מִן הַפֶּתַח. וְהֶאֱרִיכוּ
רוּחָם בְּמִלְחַמְתָּם עִם הַכּוֹפְרִים, עַד שֶׁפָּנָה הַיּוֹם וּבָא
הַלַּיְלָה בָאֲפֵלָה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַתִּשְׁעִים
וְתִשְׁעָה אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁצְּבָא
הַמֻּסְלִמִים תָפְסוּ אֶת פֶּתַח הַמְּעָרָה וְהִתְיַצְּבוּ מִשְּׁנֵי
עֲבָרָיו, וְהָיוּ הוֹדְפִים אֶת הַכּוֹפְרִים מִן הַפֶּתַח, וְכָל מִי
שֶׁבִּקֵּשׁ לִתְקֹף אוֹתָם הֲרָגוּהוּ, וְהֶאֱרִיכוּ אֶת רוּחָם עַד
שֶׁפָּנָה הַיּוֹם וּבָא הַלַּיְלָה בָאֲפֵלָה, וְלֹא נוֹתְרוּ עִם
הַמֶּלֶךְ שַׁרְכָּאן אֶלָּא חֲמִשָּׁה וְעֶשְׂרִים אִישׁ וְלֹא יוֹתֵר.
אָמְרוּ הַכּוֹפְרִים אִישׁ לְרֵעֵהוּ: “מָתַי יַגִּיעַ הַקֵּץ לְיָמִים
אֵלֶּה, שֶׁכְּבָר עָיַפְנוּ לְהִלָּחֵם בָּהֶם”. אָמַר אֶחָד מֵהֶם:
“קוּמוּ וְנִתְנַפֵּל עֲלֵיהֶם שֶׁלֹּא נוֹתְרוּ מֵהֶם אֶלָּא חֲמִשָּׁה
וְעֶשְׂרִים אִישׁ, וְאִם לֹא נוּכַל לָהֶם, נַצִּית עֲלֵיהֶם אֵשׁ, וְאִם
יֵצְאוּ וְיִמְסְרוּ עַצְמָם לְיָדֵנוּ נִקַּח אוֹתָם בַּשֶּׁבִי. וְאִם
יְסָרְבוּ נַעֲזֹב אוֹתָם דֶּלֶק לָאֵשׁ, עַד שֶׁיִּהְיוּ לְמָשָׁל
וּלִשְׁנִינָה לְאַנְשֵׁי-רְאוֹת, אַל יְרַחֵם הַמָּשִׁיחַ אֶת אֲבוֹתֵיהֶם
וְאַל יָשֵׂם מוֹשָׁבָם בִּמְקוֹם מוֹשַׁב הַנּוֹצְרִים”. נָשְׂאוּ עֵצִים
אֶל פֶּתַח הַמְּעָרָה וְהִצִּיתוּ בָהֶם אֵשׁ. הָיָה בָרִי לְשַׁרְכָּאן
וּלְאֵלֶּה שֶׁעִמּוֹ, שֶׁאוֹבְדִים הֵם. וַעֲדַיִן הֵם בְּכָךְ, וְהִנֵּה
פָּנָה הַפָּרָשׁ שֶׁבְּרֹאשָׁם אֶל זֶה שֶׁיָּעַץ לְהָרְגָם וְאָמַר לוֹ:
“לֹא תְהֵא מִיתָתָם אֶלָּא אֵצֶל הַמֶּלֶךְ אַפְרִידוּן, שֶיְרַוֶּה
צִמְאוֹנוֹ לִנְקָמָה וְעָלֵינוּ לְהַנִּיחָם שְׁבוּיִים בְּיָדֵנוּ,
וּמָחָר נִסַּע אִתָּם אֶל קוּשְׁטָא, וְנִמְסֹר אוֹתָם בְּיַד הַמֶּלֶךְ
אַפְרִידוּן, שֶׁיַּעֲשֶׂה בָהֶם כִּרְצוֹנוֹ”. אָמְרוּ לוֹ: “עֵצָה
נְכוֹנָה הִיא זוֹ”. צִוּוּ לְכָבְלָם, וְהִפְקִידוּ עֲלֵיהֶם שׁוֹמְרִים.
כְּשֶׁיָּרְדָה הַחֲשֵׁכָה, הָיוּ הַכּוֹפְרִים עֲסוּקִים בִּשְׂחוֹק
וּבְמַאֲכָל, וְצִוּוּ לְהָבִיא מַשְׁקֶה וְשָׁתוּ עַד שֶׁנָּפְלוּ עַל
גַּבָּם. וְהָיוּ שַׁרְכָּאן וְאָחִיו צַ’וְא אַלְמַכָּאן כְּבוּלִים,
וְכֵן אֵלֶּה שֶׁהָיוּ עִמָּם מִן הַגִּבּוֹרִים. בְּאוֹתָה שָׁעָה
הִסְתַּכֵּל שַׁרְכָּאן בְּאָחִיו וְאָמַר לוֹ: “כֵּיצַד נִנָּצֵל?” אָמַר
צַ’וְא אַלְמַכָּאן: “חֵי-אֱלֹהִים שֶׁאֵינִי יוֹדֵעַ, שֶׁהֲרֵי נִהְיֵינוּ
כָּעוֹפוֹת בַּכְּלוּבִים”. זָעַם שַׁרְכָּאן וְהִתְנַשֵּׂא מֵעֹז זַעְמוֹ
וְנִתְּקוּ כְּבָלָיו. וּכְשֶׁהֻתְּרוּ אֲסוּרָיו, קָם עַל
רֹאשׁ-הַשּׁוֹמְרִים, וְנָטַל אֶת מַפְתְחוֹת הַכְּבָלִים מִכִּיסוֹ,
וּפָתַח אֶת אֲסוּרֵי צַ’וְא אַלְמַכָּאן וּפָתַח אֲסוּרֵי הַמִּשְׁנֶה
דִנְדָּאן, וּפָתַח אֲסוּרֵי שְׁאֵרִית הַצָּבָא. פָּנָה אֶל אָחִיו צַ’וְא
אַלְמַכָּאן וְהַמִּשְׁנֶה דִנְדָּאן וְאָמַר: “רְצוֹנִי לַהֲרֹג שְׁלשָׁה
מִן הַשּׁוֹמְרִים וְלָקַחַת בִּגְדֵיהֶם, שֶׁנִּלְבָּשֵׁם אָנוּ
הַשְּׁלשָׁה, שֶׁנֵּלֵךְ בִּדְמוּת יְוָנִים, וְנִתְהַלֵּךְ בֵּינֵיהֶם
כְּדֵי שֶׁלֹּא יַכִּירוּ אִישׁ מֵאִתָּנוּ, וְנָשִׂים פָּנֵינוּ אֶל
צִבְאוֹתֵינוּ”. אָמַר צַ’וְא אַלְמַכָּאן: “עֵצָה זוֹ לֹא נְכוֹחָה הִיא,
שֶׁכֵּן אִם נַהַרְגֵם יֵשׁ לַחֲשׁשׁ שֶׁיִּשְׁמַע אָדָם אֶת קוֹל
נַחֲרָתָם, וְיִתְעוֹרְרוּ עָלֵינוּ הַכּוֹפְרִים וְיַהַרְגוּנוּ. וְאוּלָם
הָעֵצָה הַנְּכוֹנָה הִיא שֶׁנִּרְאֶה דֶּרֶךְ לָצֵאת מִן הַמַּעֲבָר
הַצָּר”. נַעֲנוּ לוֹ לְכָךְ. כְּשֶׁנִּמְצְאוּ רְחוֹקִים קְצָת מִן
הַמַּעֲבָר הַצָּר, רָאוּ סוּסִים אֲסוּרִים וּבַעֲלֵיהֶם יְשֵׁנִים. אָמַר
שַׁרְכָּאן לְאָחִיו: “צָרִיךְ שֶׁיִּקַּח כָּל אֶחָד מֵאִתָּנוּ סוּס
אַבִּיר מִסּוּסִים אֵלּוּ”. הָיוּ שָׁם עֶשְׂרִים וַחֲמִשָּׁה אֲנָשִׁים
וְלָקְחוּ עֶשְׂרִים וַחֲמִשָּׁה סוּסִים. וְהִפִּיל אֱלֹהִים תַּרְדֵּמָה
עַל הַכּוֹפְרִים בִּגְזֵרָה, שֶׁהוּא הַיּוֹדֵעַ אוֹתָהּ. הִתְחִיל
שַׁרְכָּאן לֶאֱסֹף נֶשֶׁק מִן הַכּוֹפְרִים, מִן הַחֲרָבוֹת וְהָרְמָחִים,
עַד שֶׁהָיָה דַּי בְּיָדוֹ. רָכְבוּ עַל הַסּוּסִים שֶׁלָּקְחוּ
וְנָסְעוּ. וְהָיוּ הַכּוֹפְרִים דּוֹמִים, שֶׁאֵין אָדָם שֶׁיּוּכַל
לִפְתֹּחַ אֲסוּרֵי צַ’וְא אַלְמַכָּאן וְאָחִיו וְאֵלֶּה שֶׁעִמָּם מִן
הַצָּבָא, וְשֶׁלֹּא יוּכְלוּ לְהִמָּלֵט. וְכַאֲשֶׁר הִצִּילוּ אֶת כָּל
הַשְּׁבוּיִים, וְהָיוּ בְּטוּחִים מִפְּנֵי הַכּוֹפְרִים, פָּנָה אֲלֵיהֶם
שַׁרְכָּאן וְאָמַר לָהֶם: “אַל תִּפְחֲדוּ, כִּי אֱלֹהִים סִתְרָה לָנוּ.
וְאוּלָם עִמִּי עֵצָה, וְאֶפְשָׁר הִיא הַנְּכוֹחָה”. אָמְרוּ לוֹ: “וּמַה
הִיא?” אָמַר לָהֶם: “רְצוֹנִי שֶׁתַּעֲלוּ לָהָר, וְתִקְרְאוּ כֻלְּכֶם
יַחְדָּו קוֹל אֶחָד: ‘אַללָּה הוּא הַגָּדוֹל’, וְתֹאמְרוּ: ‘צִבְאוֹת
הָאִסְלָאם עֲלֵיכֶם’, וְנִקְרָא כֻּלָּנוּ קוֹל אֶחָד בִּצְעָקָה:
‘אַללָּה הוּא הַגָּדוֹל’, וְיָפוּצוּ כֻלָּם לְקוֹלֵנוּ, וְלֹא יִמְצְאוּ
לָהֶם עֵצָה, מִשּׁוּם שֶׁהֵם שִׁכּוֹרִים וְיִהְיוּ דוֹמִים שֶׁצִּבְאוֹת
הַמֻּסְלִמִים הִקִּיפוּם מִכָּל עֵבֶר וְהִתְעָרְבוּ בְתוֹכָם, וְתִהְיֶה
חֶרֶב אִישׁ מֵהֶם בְּאָחִיו מִתִּמְהוֹן הַשִּׁכָּרוֹן וְהַתְּנוּמָה,
וּנְבַתֵּר אוֹתָם בְּחַרְבוֹתֵיהֶם וּתְהַלֵּךְ הַחֶרֶב בְּתוֹכָם עַד
הַבֹּקֶר”. אָמַר לוֹ צַ’וְא אַלְמַכָּאן: “עֵצָה זוֹ לֹא נְכוֹחָה הִיא.
הַנְּכוֹחָה הִיא שֶׁנֵּלֵךְ אֶל צִבְאוֹתֵינוּ מִבְּלִי לְהוֹצִיא הֶגֶה
מִפִּינוּ, שֶׁכֵּן אִם נְגַדֵּל לְאַללָּה, יִתְעוֹרְרוּ עָלֵינוּ
וְיַדְבִּיקוּ אוֹתָנוּ, וְלֹא יֵצֵא אִישׁ מֵאִתָּנוּ בְשָׁלוֹם”. אָמַר
לוֹ שַׁרְכָּאן: “חֵי-אֱלֹהִים שֶׁאִם יִתְעוֹרְרוּ אֵין לָנוּ מַה
לַחֲשׁשׁ, וְחָפֵץ הָיִיתִי שֶׁתַּסְכִּימוּ עִמִּי עַל עֵצָה זוֹ,
שֶׁאֵינָה אֶלָּא לְטוֹבָה”. נַעֲנוּ לוֹ וְעָלוּ עַל הָהָר וְקָרְאוּ קוֹל
גָּדוֹל: ""אַללָּה הוּא הַגָּדוֹל "", וְגִדְּלוּ אִתָּם לֵאלֹהִים הֶהָרִים
וְהָעֵצִים מִפַּחַד אֱלֹהִים. שָׁמְעוּ הַכּוֹפְרִים אֶת קוֹל גַּדְּלָם
לְאַללָּה וְצָעֲקוּ…


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁשַּׁרְכָּאן אָמַר:
“חָפֵץ הָיִיתִי שֶׁתַּסְכִּימוּ עִמִּי עַל עֵצָה זוֹ, שֶׁאֵינָה אֶלָּא
לְטוֹבָה”, וְנַעֲנוּ לוֹ וְעָלוּ עַל הָהָר וְקָרְאוּ קוֹל גָּדוֹל:
“אַללָּה הוּא הַגָּדוֹל”, וְגִדְּלוּ עִמָּם לֵאלֹהִים הֶהָרִים
וְהָעֵצִים מִפַּחַד אֱלֹהִים. שָׁמְעוּ הַכּוֹפְרִים קוֹל זֶה וְקָרְאוּ
זֶה לָזֶה, וְחָגְרוּ אֶת הַנֶּשֶׁק וְאָמְרוּ: “כְּבָר הִתְנַפְּלוּ
עָלֵינוּ אוֹיְבֵינוּ, בַּמָּשִׁיחַ נִשְׁבַּעְנוּ”. הָרְגוּ זֶה בָזֶה,
מַה שֶּׁאֵין יוֹדֵעַ מִסְפָּרוֹ אֶלָּא אֱלֹהִים יִתְעַלֶּה.
וּכְשֶׁהִגִּיעַ הַבֹּקֶר חִפְּשׂוּ אֶת הַשְּׁבוּיִים וְלֹא מָצְאוּ לָהֶם
כָּל עֲקֵבוֹת. אָמַר הָרֹאשׁ שֶׁלָּהֶם: “אֵלֶּה שֶׁעָשׂוּ בָכֶם מַעֲשֶׂה
זֶה הַשְּׁבוּיִים הֵם שֶׁהָיוּ אֶצְלֵנוּ. הִזְדָּרְזוּ אֵפוֹא לִרְדֹּף
אַחֲרֵיהֶם עַד שֶׁתַּשִּׂיגוּ אוֹתָם וְתַשְׁקוּ אוֹתָם כּוֹס הַצָּרָה,
וְאַל יָבוֹא פַחַד בְּלִבְּכֶם וְאַל תֵּחַתּוּ”. רָכְבוּ עַל סוּסֵיהֶם
וְרָדְפוּ אַחֲרֵיהֶם, וְלֹא עָבַר אֶלָּא הֶרֶף-עַיִן אֶחָד עַד
שֶׁהִדְבִּיקוּ אוֹתָם וְהִקִּיפוּם. כְּשֶׁרָאָה צַ’וְא אַלְמַכָּאן כָּךְ
גָּדְלָה בֶּהָלָתוֹ וְאָמַר לְאָחִיו: “הִנֵּה אֲשֶׁר יָגֹרְתִּי בָּא,
וְלֹא נִשְׁאֲרָה לָנוּ תַּחְבּוּלָה, אֶלָּא לְהִלָּחֵם מִלְחֶמֶת
אֱלֹהִים”. שָׁתַק שַׁרְכָּאן וְלֹא דִּבֵּר דָּבָר, הִסְתָּעֵר צַ’וְא
אַלְמַכָּאן מֵעַל מְרוֹמֵי הָהָר וְגִדֵּל לֵאלֹהִים וְגִדְּלוּ עִמּוֹ
הָאֲנָשִׁים, וְנִגְּשׁוּ לַמִּלְחָמָה וְלִמְסֹר נַפְשָׁם לִשְׁמֹעַ
לְקוֹל אֱלֹהֵי הַמַּאֲמִינִים. וּבְעוֹד הֵם בְּכָךְ, וְהִנֵּה קוֹלוֹת
קוֹרְאִים בְּשֵׁם אֱלֹהִים וּמְגַדְּלִים לוֹ וּמִתְפַּלְּלִים עַל
הַנָּבִיא הַמְבַשֵּׂר וְהַמַּזְהִיר וּמְבָרְכִים אוֹתוֹ בְשָׁלוֹם.
פָּנוּ לְעֵבֶר הַקּוֹל לִרְאוֹת אֶת גֵּיסוֹת הַמֻּסְלִמִים וְאֶת חֵיל
מְאַחֲדֵי-הָאֵל בָּאִים אֲלֵיהֶם. כְּשֶׁרָאוּם חָזְקוּ לִבּוֹתָם,
וְהִתְנַפֵּל שַׁרְכָּאן עַל הַכּוֹפְרִים וְקָרָא בְּשֵׁם אֱלֹהִים
וְגִדֵּל לוֹ הוּא וּמִי שֶׁאִתּוֹ מִמְאַחֲדֵי-הָאֵל. רָעֲשָׁה הָאָרֶץ
כְּמוֹ בִּרְעִידַת הָאֲדָמָה, וְנָפוֹצוּ צִבְאוֹת הַכּוֹפְרִים
לְמֶרְחֲבֵי הֶהָרִים, רָדְפוּ הַמֻּסְלִמִים אַחֲרֵיהֶם בְּמַכּוֹת
וּבְמַדְקֵרוֹת, וְהִתִּיזוּ הָרָאשִׁים מִן הַגּוּפוֹת. וְלֹא פָסְקוּ
צַ’וְא אַלְמַכָּאן וְאֵלֶּה שֶׁעִמּוֹ מִן הַמֻּסְלִמִים לִכְרֹת
צַוְּארֵי הַכּוֹפְרִים, עַד שֶׁפָּנָה הַיּוֹם וּבָא הַלַּיְלָה
בָּאֲפֵלָה. כְּשֶׁהֵאִיר הַבֹּקֶר וְהִזְהִיר בְּאוֹרוֹ וְהִבְהִיר, רָאוּ
אֶת בַּהְרָאם מַצְבִּיא הַדַּיְלָמִים וְאֶת רֻסְתָּם מַצְבִּיא
הַתֻּרְכִּים וְעִמָּם עֶשְרִים אֶלֶף פָּרָשִׁים מִתְקָרְבִים אֲלֵיהֶם
כַּאֲרָיוֹת זוֹעֲפִים. כְּשֶׁרָאוּ אֶת צַ’וְא אַלְמַכָּאן יָרְדוּ
הַפָּרָשִׁים מֵעַל סוּסֵיהֶם, וּבֵרְכוּ אוֹתוֹ לְשָׁלוֹם וְנָשְׁקוּ אֶת
הָאָרֶץ לְפָנָיו. אָמַר לָהֶם צַ’וְא אַלְמַכָּאן: “הִתְבַּשְּׂרוּ טוֹב
בְּנִצָּחוֹן הַמֻּסְלִמִים וְאָבְדַּן הָאֲנָשִׁים הַכּוֹפְרִים”.
בֵּרְכוּ זֶה אֶת זֶה לְשָׁלוֹם, וּלְשָׂכָר עָצוּם בְּיוֹם
תְּחִיַּת-הַמֵּתִים. וְהָיְתָה הַסִּבָּה לְבוֹאָם לְמָקוֹם זֶה זוֹ,
שֶׁהַנָּסִיךְ בַּהְרָאם וְהַמַּצְבִּיא רֻסְתָּם וְרַב שׁוֹמְרֵי-הַסַּף,
כְּשֶׁנָּסְעוּ עִם צִבְאוֹת הַמֻּסְלִמִים, וְהַנִּסִּים מִתְנוֹפְפִים
מֵעַל לְרָאשֵׁיהֶם וְהִגִּיעוּ עַד קוּשְׁטָא, מָצְאוּ אֶת הַכּוֹפְרִים
שֶׁכְּבָר עָלוּ עַל הַחוֹמוֹת וְתָפְסוּ אֶת הַמִּגְדָּלִים
וְהַמִּבְצָרִים וְהִתְכּוֹנְנוּ בְּכָל מִבְצָר מְבֻצָּר. כְּשֶׁנּוֹדַע
לְאֵלֶּה עַל דְּבַר בּוֹא הַמֻּסְלִמִים וְשָׁמְעוּ אֶת קוֹלוֹת
שִׁקְשׁוּק הַנֶּשֶׁק וּסְאוֹן הַשָּׁאוֹן, הִסְתַּכְּלוּ וְרָאוּ אֶת
הַמֻּסְלִמִים וְשָׁמְעוּ קוֹל דַּהֲרוֹת פַּרְסוֹת סוּסֵיהֶם מִתַּחַת
לָאָבָק, וְהִנֵּה הֵם כָּאַרְבֶּה הַפּוֹשֵׁט עַל הָאָרֶץ וּכְעָנָן
הַנִּבְקָע בְּזִרְמַת גֶּשֶׁם. שָׁמְעוּ אֶת קוֹלוֹת הַמֻּסְלִמִים
הַקּוֹרְאִים קֻרְאָן וּמְשַׁבְּחִים אֶת הָרַחֲמָן. וְהָיְתָה הַסִּבָּה
לְזֶה שֶׁהַכּוֹפְרִים יָדְעוּ מַה שֶּׁסִּדְּרָה הַזְּקֵנָה דַ’את
אַלְדַּוָאהִי בִּנְכָלֶיהָ וּמְזִמּוֹתֶיהָ וְנַאֲפוּפֶיהָ וְעָרְמָתָהּ,
עַד שֶׁהִזְעִיקָה אֶת הַצָּבָא כַּיָּם הַשּׁוֹטֵף וְעוֹבֵר מֵרֹב
הָרַגְלִים וְהַפָּרָשִׁים וְהַנָּשִׁים וְהַטַּף. אָמַר מַצְבִּיא
הַתֻּרְכִּים לְמַצְבִּיא הַדַּיְלַמִים: “מַצְבִּיא, אָנוּ צְפוּיִים
לְסַכָּנָה מִן הָאוֹיְבִים שֶׁעַל הַחוֹמוֹת. הִתְבּוֹנֵן לְאֵלֶּה
הַמִּגְדָּלִים וּלְאֵלֶּה הַדְּגָלִים, שֶׁהֵם כַּיָּם הַסּוֹעֵר
הַמַּכֶּה גַּלִּים. הֲרֵי אֵלֶּה הַכּוֹפְרִים הֵם פִּי מֵאָה מֵאִתָּנוּ,
וְאֵין אָנוּ בְטוּחִים מִפְּנֵי מְרַגְּלִים רָעִים, שֶׁיְּרַגְּלוּ
לָהֶם. וַהֲרֵי אָנוּ בְּסַכָּנָה מִן הָאוֹיֵב, שֶׁאֵין מִסְפָּר לָהֶם
וְאֵין מַחֲסוֹר לָהֶם בְּעֶזְרָה, וּבְיִחוּד עִם הֵעָצְרָם שֶׁל
הַמֶּלֶךְ צַ’וְא אַלְמַכָּאן וְאָחִיו וְהַמִּשְׁנֶה הַנַּעֲלֶה
דִנְדָּאן. הֲרֵי בְמַצָּב זֶה הֵם שׁוֹאֲפִים לְהַתְקִיפֵנוּ בְּהֵעָדֵר
אֵלֶּה מֵאֶצְלֵנוּ, וְיִמְחוּ אוֹתָנוּ בַּחֶרֶב עַד לָאַחֲרוֹן בָּנוּ,
וְלֹא יִפָּלֵט מִמֶּנּוּ פָּלִיט. הָעֵצָה הִיא אֵפוֹא שֶׁתִּקַּח אִתְּךָ
עֲשֶׂרֶת אֲלָפִים אִישׁ מִבְּנֵי מַוְצִל וְהַתֻּרְכִּים, וְתֵלֵךְ אִתָּם
לְמִנְזַר מַטְרוּחִנָה וְכִכָּר מַלוּחִנָא לְבַקֵּשׁ אֶת אַחֵינוּ
וַחֲבֵרֵינוּ. וְאִם לְקוֹלִי תִּשְׁמְעוּ אֶפְשָׁר תִּהְיֶה מִזֶּה
הַנְּסִבָּה לְהָבִיא לָהֶם רֶוַח וְהַצָּלָה, אִם הֱבִיאוּם הַכּוֹפְרִים
בִּמְצוּקָה. אַךְ אִם לֹא תִשְׁמְעוּ לְקוֹלִי, הִנֵּה לֹא עָלַי תִּהְיֶה
הַתְּלוּנָה. וְאִם תָּשִׂימוּ פְנֵיכֶם לַדֶּרֶךְ, הִנֵּה עֲלֵיכֶם
לָשׁוּב אֵלֵינוּ בִמְהֵרָה. וְאָכֵן הַחֲשָׁד מִן הַפִּקְחוּת הוּא”.
בְּאוֹתָהּ שָׁעָה קִבֵּל הַמַּצְבִּיא הַנִּזְכָּר אֶת דְּבָרָיו, וּבָחַר
לוֹ עֶשְׂרִים אֶלֶף פָּרָשִׁים וְנָסְעוּ וְעָבְרוּ בְטִיסָה בַדְּרָכִים,
מְבַקְשִׁים לְהַגִּיעַ אֶל הַכִּכָּר הַנִּזְכֶּרֶת וְאֶל הַמִּנְזָר
הַמְפֻרְסָם.


זֶהוּ מַה שֶּׁהָיָה מֵעִנְיַן סִבַּת בּוֹאָם. וְאוּלָם בַּאֲשֶׁר
לַזְּקֵנָה דַ’את אַלְדַּוָאהִי, הִנֵּה אַחֲרֵי שֶׁהִפִּילָה אֶת
הַשֻּׂלְטָאן צַ’וְא אַלְמַכָּאן וְאֶת אָחִיו שַׁרְכָּאן וְאֶת
הַמִּשְׁנֶה דִנְדָּאן בִּידֵי הַכּוֹפְרִים, לָקְחָה אוֹתָהּ אִשָּׁה
מְבִישָׁה סוּס אַבִּיר וְרָכְבָה עָלָיו וְאָמְרָה לַכּוֹפְרִים:
“רְצוֹנִי לְהַדְבִּיק אֶת צִבְאוֹת הַמֻּסְלִמִים הַנִּמְצָאִים לְיַד
קוּשְׁטָא וְלִמְצֹא מְזִמָּה לְאַבְּדָם. הִנְנִי לְהוֹדִיעַ לָהֶם
שֶׁאֲדוֹנֵיהֶם נִשְׁמְדוּ. וּכְשֶׁיִּשְׁמְעוּ כָךְ יִתְפַּזֵּר
קִבּוּצָם, וְתִתְפָּרֵד חֲבִילָתָם וְתִפּוֹץ חֲבוּרָתָם. אַחַר-כָּךְ
אֶכָּנֵס אֶל הַמֶּלֶךְ אַפְרִידוּן מוֹשֵׁל קוּשְׁטָא וְאֶל בְּנִי
חַרְדוּבּ מֶלֶךְ אַסְיָה הַקְּטַנָּה, וְאוֹדִיעַ לָהֶם הַדָּבָר,
וְיֵצְאוּ שְׁנֵיהֶם בְּצִבְאוֹתֵיהֶם אֶל הַמֻּסְלִמִים וְיַשְׁמִידוּם
וְלֹא יַשְׁאִירוּ מֵהֶם אֶחָד”. נָסְעָה וְעָבְרָה בְטִיסָה עַל אוֹתוֹ
סוּס אַבִּיר כָּל הַלַּיְלָה כֻּלּוֹ. וּכְשֶׁהֵאִיר הַבֹּקֶר, נִגְלוּ
לָהּ צִבְאוֹת בַּהְרָאם וְרֻסְתָּם. סָרָה אֶל אַחַת הַמְּעָרוֹת
וְהִצְפִּינָה אֶת סוּסָהּ שָׁם, וְיָצְאָה וְהָלְכָה קְצָת בָּרֶגֶל,
כְּשֶׁהִיא אוֹמֶרֶת בְּלִבָּהּ: “אֶפְשָׁר הַדָּבָר שֶׁצִבְאוֹת
הַמֻּסְלִמִים כְּבָר חָזְרוּ נִגָּפִים מִמִּלְחֶמֶת קוּשְׁטָא”.
כְּשֶׁנִּתְקָרְבָה אֲלֵיהֶם הִתְבּוֹנְנָה בָהֶם וְרָאֲתָה בָּרוּר אֶת
דִּגְלֵיהֶם וּמָצְאָה שֶׁאֵינָם מוּרָדִים, וְיָדְעָה שֶׁלֹּא נִגָּפִים
בָּאוּ אֶלָּא מִתּוֹךְ חֲשָׁשׁ שֶׁהֵם חוֹשְׁשִׁים לְמַלְכָּם
וּלְאַנְשֵׁיהֶם. כְּשֶׁרָאֲתָה זֹאת בְּעֵינֶיהָ, מִהֲרָה לִקְרָאתָם
בִּמְרוּצָה גְדוֹלָה, כַּשָּׂטָן הַמַּמְרֶה, עַד שֶׁהִגִּיעָה אֲלֵיהֶם
וְאָמְרָה לָהֶם: “אוּצוּ, עוּשׁוּ גְּדוּד הָרַחֲמָן לְהִלָּחֵם מִלְחֶמֶת
אֱלֹהִים בִּפְלֻגַּת הַשָּׂטָן”. כְּשֶׁרָאָה אוֹתָהּ בַּהְרָאם הָלַךְ
לִקְרָאתָה וְיָרַד מֵעַל סוּסוֹ וְנָשַׁק אֶת הָאָרֶץ לְפָנֶיהָ וְאָמַר
לָהּ: “אִישׁ-הָאֱלֹהִים, מַה מֵּאַחֲרֶיךָ?” אָמְרָה לוֹ: “אַל תִּשְׁאַל
לְרֹעַ הַמַּצָּב וּקְשִׁי הַבַּלָּהוֹת. הִנֵּה כְּשֶׁלָּקְחוּ
אֲנָשֵׁינוּ אֶת הַהוֹן מִמִּנְזָר מַטְּרוּחִנָא, בִּקְּשׁוּ לָשִׂים
פְּנֵיהֶם לְקוּשְׁטָא. בְּאוֹתָהּ שָׁעָה יָצָא לִקְרָאתָם צָבָא עָצוּם,
בְּנֵי-חַיִל מִן הַכּוֹפְרִים”. חָזְרָה לִפְנֵיהֶם הָאֲרוּרָה עַל כָּל
הַסִּפּוּר בְּרַעַד וָפַחַד וְאָמְרָה: “רֻבָּם נִשְׁמְדוּ וְלֹא
נִשְׁאֲרוּ מֵהֶם אֶלָּא עֶשְׂרִים וַחֲמִשָּׁה אֲנָשִׁים”. אָמַר לָהּ
בַּהְרָאם: “הַנָּזִיר, מָתַי נִפְרַדְתָּ מֵעֲלֵיהֶם?” אָמְרָה “בְּלֵילִי
זֶה”. אָמַר בַּהְרָאם: “יִשְׁתַּבַּח זֶה שֶׁקִּפֵּל אֶת הָאָרֶץ
הָרְחוֹקָה תַּחְתֶּיךָ, בְּשָׁעָה שֶׁאַתָּה הוֹלֵךְ בָּרֶגֶל נִשְׁעָן
עַל עֲנַף-תָּמָר. וְאוּלָם אַתָּה מִן הַקְּדוֹשִׁים הַטָּסִים בָּאֲוִיר
בְּשָׁעָה שֶׁהֵם מֻשְׁפָּעִים מֵחֲזוֹן הָאוֹת”. רָכַב עַל סוּסוֹ
הָאַבִּיר כְּשֶׁהוּא נִדְהָם נָבוֹךְ מִשּׁוּם זֶה שֶׁשָּׁמַע מֵאוֹתוֹ
הַשֶּׁקֶר וְהַבְּדָיָה, וְאָמַר: “אֵין חַיִל וְאֵין כֹּחַ אֶלָּא
לֵאלֹהִים. כְּבָר אָבַד יְגִיעֵנוּ וְצַר לְלִבֵּנוּ וְלֻקַּח בַּשְּׁבִי
מַלְכֵּנוּ וְאֵלֶּה שֶׁעִמּוֹ”. הֵחֵלוּ לָאוּץ בָּאָרֶץ לָאֹרֶךְ
וְלָרֹחַב, לַיְלָה וָיוֹם. וּכְשֶׁהִגִּיעַ הַבֹּקֶר וְהֵאִיר בְּאוֹרוֹ
וְהִזְהִיר, הִשִּׁיבָה עֲלֵיהֶם הָרוּחַ אֶת רֵיחוֹ הַטּוֹב שֶׁל צַ’וְא
אַלְמַכָּאן, וְהִכִּירוּ זֶה אֶת זֶה כְּפִי שֶׁנִּזְכָּר. נָשְׁקוּ אֶת
הָאָרֶץ לִפְנֵי צַ’וְא אַלְמַכָּאן וְאָחִיו שַׁרְכָּאן. סִפֵּר לָהֶם
שַׁרְכָּאן מַה שֶׁאֵרַע לָהֶם בַּמְּעָרָה. תָּמְהוּ עַל-כָּךְ וְאָמְרוּ
זֶה לָזֶה: “מַהֲרוּ וְנִסַּע לְקוּשְׁטָא. שֶׁעָזַבְנוּ שָׁם אֶת
חֲבֵרֵינוּ וְלִבּוֹתֵינוּ אִתָּם”. מִהֲרוּ לִנְסֹעַ נִשְׁעָנִים עַל
הַמֵּיטִיב וְהַיּוֹדֵעַ כֹּל. וְהָיָה צַ’וְא אַלְמַכָּאן מְאַמֵּץ אֶת
לֵב הַמֻּסְלִמִים לַעֲמֹד הָכֵן, וְנָשָׂא אֶת קוֹלוֹ בְּבָתֵּי-שִׁיר
אֵלֶּה:


לְךָ הַתְּהִלָּה, לְךָ יָאֶה לְהַלֵּל וּלְהוֹדוֹת


כִּי לֹא חָדַלְתָּ בְּעִנְיָנִי לִי יֶשַׁע לִהְיוֹת.


גָּדַלְתִּי נָכְרִי בְּאֶרֶץ לִי זָרָה


וַתְּהִי לִי מָגֵן, וַתִּתֵּן לִי עֶזְרָה,


וַתִּתֵּן לִי מַלְכוּת וָטוּב וָהוֹן,


וַתְּאַזְּרֵנִי חֶרֶב גְּבוּרָה וְנִצָּחוֹן.


וַתּוֹשִׁיבֵנִי בְּצֵל מַלְכוּת לְאֹרֶךְ יָמִים מֵעָתָּה,


וַתֶּאֱצַל לִי שֶׁפַע טוּב אוֹתִי בּוֹ הֵצַפְתָּ,


וַתּוֹצִיאֵנִי בְשָׁלוֹם מִכָּל רַע יָגֹרְתִּי יָגוֹר,


בַּעֲצַת מִשְׁנֶה נוֹשֵׂא-הַמִּשְׁנָה גִּבּוֹר הַדּוֹר.


בְּחַסְדְּךָ זִנַּקְנוּ עַל הַיְּוָנִים שָׁם,


אַךְ שָׁבוּ לְהִלָּחֵם אָדֹם לִלְבוּשָׁם.


וָאַעֲמִיד פָּנִים כְּאִלּוּ נִגַּפְתִּי הִנָּגֵף,


וָאָשׁוּב עֲלֵיהֶם כְּשׁוּב הָאַרְיֵה הַזּוֹעֵף:


עֲזַבְתִּים בַּבִּקְעָה לָאָרֶץ שְׁלוּחִים,


שִׁכּוֹרִים מִכּוֹס הַמָּוֶת, לֹא מִיַּיִן סְרוּחִים.


וַיִּפְּלוּ בְּיָדֵנוּ כָּל סְפִינוֹת צִיָּם,


וַיְהִי לָנוּ הַשִּׁלְטוֹן בַּיַּבָּשָׁה וּבַיָּם.


וַיָּבוֹא אֵלֵינוּ הַנָּזִיר עוֹבֵד הָאֱלֹהִים,


פִּלְאוֹתָיו נוֹדְעוּ בְּיוֹשֵׁב הָעֲרָבָה וְהֶעָרִים.


וַנֵּצֵא לִנְקֹם מִכָּל כּוֹפֵר נָקָם,


וּכְבָר יָצָא טִיבִי בֵּין כָּל הָאָדָם.


וּכְבָר נֶהֶרְגוּ גִבּוֹרִים מֵאִתָּנוּ


לָהֶם מְעוֹן-נֶצַח, עֲלֵי נְהַר עֵדֶן קָנוּ.


כְּשֶׁגָּמַר צַ’וְא אַלְמַכָּאן אֶת שִׁירוֹ, בֵּרְכוֹ אָחִיו שַׁרְכָּאן
לְצֵאתוֹ בְשָׁלוֹם וְהוֹדָה לוֹ עַל הַמַּעֲשִׂים שֶׁעָשָׂה. אַחַר-כָּךְ
שָׂמוּ פְנֵיהֶם לְמַסָּעָם חוּשִׁים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וְאֶחָד אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁשַּׁרְכָּאן
בֵּרַךְ אֶת אָחִיו צַ’וְא אַלְמַכָּאן לְצֵאתוֹ בְשָׁלוֹם וְהוֹדָה לוֹ
עַל הַמַּעֲשִׂים שֶׁעָשָׂה. אַחַר-כָּךְ שָׂמוּ פְנֵיהֶם לְמַסָּעָם
חוּשִׁים, מְבַקְשִׁים אֶת צִבְאוֹתֵיהֶם.


זֶהוּ מַה שֶּׁהָיָה מֵעִנְיָנָם. וְאוּלָם בַּאֲשֶׁר לַזְּקֵנָה דַ’את
אַלְדַּוָאהִי, הִנֵּה אַחֲרֵי שֶׁפָּגְשָׁה אֶת צְבָא בַּהְרָאם
וְרֻסְתָּם חָזְרָה לַיַּעַר, וְלָקְחָה סוּסָהּ וּמִהֲרָה בְמַסָּעָהּ,
עַד שֶׁקָּרְבָה אֶל צְבָא הַמֻּסְלִמִים הַצָּרִים עַל קוּשְׁטָא. יָרְדָה
וְהוֹבִילָה אֶת סוּסָהּ וְהֵבִיאָה אוֹתוֹ אֶל אֹהֶל שֶׁבּוֹ רַב
שׁוֹמְרֵי-הַסַּף. כְּשֶׁרָאָה אוֹתָהּ קָם לִקְרָאתָה וְעָמַד עַל
רַגְלָיו וְרָמַז לָהּ מַרְכִּין אֶת רֹאשׁוֹ וְאָמַר: “בָּרוּךְ-הַבָּא,
עוֹבֵד-הָאֱלֹהִים, הַנָּזִיר”. שָׁאַל אוֹתָהּ לְמַה שֶׁאֵרַע, וְסִפְּרָה
לוֹ סִפּוּרָהּ הַמַּחֲרִיד וְאֶת הַשֶּׁקֶר שֶׁלָּהּ הַמַּשְׁמִיד.
וְאָמְרָה: “חוֹשֶׁשֶׁת אֲנִי לַמַּצְבִּיא רֻסְתָּם וְלַמַּצְבִּיא
בַּהְרָאם, שֶׁכְּבָר פְּגַשְׁתִּים עִם צִבְאוֹתֵיהֶם בַּדֶּרֶךְ,
וְשָׁלַחְתִּי אוֹתָם אֶל הַמֶּלֶךְ וְאֶל אֵלֶּה שֶׁעִמּוֹ. וְהָיוּ
עִמָּם עֶשְׂרִים אֶלֶף פָּרָשִׁים, וְאוּלָם הַכּוֹפְרִים רַבִּים מֵהֶם.
וּרְצוֹנִי אֵפוֹא עַכְשָׁו שֶׁתִּשְׁלַח פְּלֻגָּה מִצְּבָאֲךָ
שֶׁיִּצְטָרְפוּ אֲלֵיהֶם בִּמְהֵרָה שֶׁלֹּא יִשָּׁמְדוּ עַד לָאַחֲרוֹן
שֶׁבָּהֶם”. זֵרְזָה אוֹתָם וְאָמְרָה: “עוּשׁוּ, גּוּשׁוּ, חוּשׁוּ!”
כְּשֶׁשָּׁמְעוּ שׁוֹמֵר-הַסַּף וְהַמֻּסְלִמִים דְּבָרִים אֵלֶּה
מִפִּיהָ, חָלְשָׁה דַעְתָּם וּבָכוּ. אָמְרָה לָהֶם דַ’את אַלְדַּוָאהִי:
“בַּקְשׁוּ עֶזְרָה מֵאלֹהִים, וְהַאֲרִיכוּ רוּחֲכֶם בְּצָרָה זוֹ,
וַהֲרֵי דֻגְמָא לָכֶם בְּאֵלֶּה שֶׁקָּמוּ לִפְנֵיכֶם מִן הָאֻמָּה
הַמֻּסְלִמִית: וַהֲרֵי גַּן-עֵדֶן בּוֹ אַרְמוֹנוֹת אֲשֶׁר יָעַד אוֹתָם
אֱלֹהִים לַמֵּתִים בְּמִלְחַמְתּוֹ. וְאִם אֵין מִפְלָט לְשׁוּם אָדָם
מִפְּנֵי הַמָּוֶת, הִנֵּה הַמָּוֶת בְּמִלְחֶמֶת אֱלֹהִים מְשֻׁבָּח
יוֹתֵר”. כְּשֶׁשָּׁמַע שׁוֹמֵר-הַסַּף אֶת דִּבְרֵי הָאֲרוּרָה דַ’את
אַלְדַּוָאהִי, קָרָא לְאָחִיו שֶׁל הַנָּסִיךְ בַּהְרָאם, וְהָיָה
פָּרָשׁ, תֻּרְקָאשׁ שְׁמוֹ, וּבָחַר לוֹ עֲשֶׂרֶת אֲלָפִים גִּבּוֹרֵי
חַיִל נִזְעָמִים, וְצִוָּהוּ לִנְסֹּעַ. נָסַע בְּאוֹתוֹ יוֹם וְכָל
הַלַּיְלָה כֻלּוֹ עַד שֶׁהִגִּיעַ קָרוֹב לַמֻּסְלִמִים. וּכְשֶׁהֵאִיר
הַבֹּקֶר רָאָה שַׁרְכָּאן אָבָק עוֹלֶה וְחָשַׁשׁ לַמֻּסְלִמִים וְאָמַר:
“צָבָא הוּא הַמִּתְקָרֵב אֵלֵינוּ, וְיִתָּכֵן שֶׁהוּא מִצְבָא
הַמֻּסְלִמִים, וּתְשׁוּעָה בְטוּחָה הִיא זוֹ. אַךְ יִתָּכֵן שֶׁמִּצְּבָא
הַכּוֹפְרִים הוּא, וְאֵין לַעֲמֹד בִּפְנֵי הַגְּזֵרָה”. בָּא אֶל אָחִיו
צַ’וְא אַלְמַכָּאן וְאָמַר לוֹ: “אַל תִּירָא כְּלָל, שֶׁכֵּן אֶפְדֶה
אָנֹכִי אוֹתְךָ בְנַפְשִׁי מִן הַצָּרָה. וְאִם אֵלֶּה מִצְּבָא
הָאִסְלָאם, הֲרֵי מִתּוֹסֶפֶת הַחֶסֶד הוּא. וְאִם מֵאוֹיְבֵנוּ הֵם, אֵין
דֶּרֶךְ אַחֶרֶת מֵאֲשֶׁר לְהִלָּחֵם בָּם. וְאוּלָם נִכְסָף אֲנִי
לִרְאוֹת אֶת פְּנֵי עוֹבֵד-הָאֱלֹהִים בְּטֶרֶם אָמוּת, לְבַקְשׁוֹ
שֶׁיִּתְפַּלֵּל עָלַי שֶׁלֹּא אָמוּת אֶלָּא בְמִלְחֶמֶת אֱלֹהִים”.
וּבְעוֹד הֵם בְּכָךְ הִתְנוֹסְסוּ הַנִּסִּים וַעֲלֵיהֶם כָּתוּב: “אֵין
אֱלוֹהַּ מִבַּלְעֲדֵי אַללָּה וּמֻחַמָּד שְׁלִיחַ אַללָּה”. קָרָא
שַׁרְכָּאן: “כֵּיצַד שְׁלוֹם הַמֻּסְלִמִים?” אָמְרוּ לוֹ: “בִּבְרִיאוּת
וּבְשָׁלוֹם, וְלֹא בָאנוּ אֶלָּא מִתּוֹךְ זֶה שֶׁחָשַׁשְׁנוּ לָכֶם”.
יָרַד רֹאשׁ-הַצָּבָא מֵעַל סוּסוֹ וְנָשַׁק אֶת הָאָרֶץ לְפָנָיו,
וְאָמַר: “אֲדוֹנֵנוּ, מַה שְּׁלוֹם הַשֻּׂלְטָאן וְהַמִּשְׁנֶה דִנְדָּאן
וְרֻסְתָּם וְאָחִי בַּהְרָאם? הַאִם אֵין כֻּלָּם חַיִים וּשְׁלֵמִים?”
אָמַר לוֹ: “בַּמַּצָּב הַטּוֹב בְּיוֹתֵר הֵם”. הוֹסִיף וְאָמַר לוֹ:
“וּמִי הוּא זֶה שֶׁהוֹדִיעַ אֶתְכֶם עַל אוֹדוֹתֵינוּ?” אָמַר לוֹ:
“הַנָּזִיר, וּכְבָר סִפֵּר שֶׁפָּגַשׁ אֶת אָחִי בַּהְרָאם וְאֶת רֻסְתָּם
וְשָׁלַח אותָם שְׁנֵיהֶם אֲלֵיכֶם, וְאָמַר לָנוּ, שֶׁהַכּוֹפְרִים
הִקִּיפוּ אֶתְכֶם וְהֵם רַבִּים. וַהֲרֵי אֵינִי רוֹאֶה אֶת הָעִנְיָן
אֶלָּא לְהֵפֶךְ מִזֶּה, הַיְינוּ שֶׁאַתֶּם נְצַחְתֶּם”. אָמַר לָהֶם:
“וְכֵיצַד הִגִּיעַ הַנָּזִיר אֲלֵיכֶם?” אָמְרוּ לוֹ: “הָיָה הוֹלֵךְ
בָּרֶגֶל וְעוֹבֵר בְּיוֹם וָלַיְלָה מַהֲלַךְ עֲשֶׂרֶת יָמִים שֶׁל
פָּרָשׁ מָהִיר”. אָמַר שַׁרְכָּאן: “אֵין סָפֵק בַּדָּבָר, שֶׁהוּא
קְדוֹשׁ-אֱלֹהִים. וְהֵיכָן הוּא?” אָמְרוּ לוֹ: “עָזַבְנוּ אוֹתוֹ אֵצֶל
צִבְאוֹתֵינוּ אַנְשֵׁי-הָאֱמוּנָה שֶׁיְּעוֹרְרֵם לְהִלָּחֵם
בְּאַנְשֵׁי-הַכְּפִירָה וְהַמֶּרִי”. שָׂמַח שַׁרְכָּאן בְּכָךְ
וְהִלְּלוּ אֶת אֱלֹהִים עַל זֶה שֶׁשָּׁלוֹם לָהֶם וְשָׁלוֹם לַנָּזִיר.
וּבִקְּשׁוּ רַחֲמִים עַל מִי שֶׁנֶּהֱרַג מֵהֶם וְאָמְרוּ: “כָּךְ הָיָה
כָתוּב עֲלֵיהֶם בַּסֵּפֶר”. נָסְעוּ אָצִים בִּנְסִיעָתָם. וּבְעוֹד הֵם
בְּכָךְ, עָף אָבָק עַד שֶׁסָּתַם אֶת הַיְקוּם וְהֶחֱשִׁיךְ מִמֶּנוּ
הַיּוֹם. הִסְתַּכֵּל בּוֹ שַׁרְכָּאן וְאָמַר: “מִתְיָרֵא אֲנִי,
שֶׁכְּבָר שָּׁבְרוּ הַכּוֹפְרִים אֶת צְבָא הָאִסְלָאם, מִשּׁוּם שֶׁאָבָק
סָתַם אֶת הַמִּזְרָח וְאֶת הַמַּעֲרָב וּמִלֵּא אֶת הָעוֹלָם מִמּוֹצָאוֹ
וְעַד מְבוֹאוֹ”. נִגְלָה מִתַּחַת אוֹתוֹ אָבָק עַמּוּד חֲשֵׁכָה, רַב
לִשְּׁחוֹר מֵחֶשְׁכַת יוֹם הָאֲפֵלָה הָאָיֹם, הִמְשִׁיךְ לְהִתְקָרֵב
אֲלֵיהֶם אוֹתוֹ הָעַמּוּד, וְהוּא קָשֶׁה מִבַּלְהוֹת יוֹם תְּחִיַּת
הַמֵּתִים. אָצוּ אֵלָיו הַפָּרָשִׁים וְהָרַגְלִים, לִרְאוֹת מַה סִּבַּת
פֶּגַע-רַע זֶה, וּמָצְאוּ שֶׁהוּא הַנָּזִיר, הַיָּדוּעַ לָנוּ. נִדְחֲקוּ
לְנַשֵּׁק יָדָיו, וְהוּא מַכְרִיז: “הוֹי אֻמָּתוֹ שֶׁל בְּחִיר הָאָדָם
וּמְאוֹר הָאֲפֵלָה. הַכּוֹפְרִים טָמְנוּ פַּח לַמֻּסְלִמִים,
וְהִדְבִּיקוּ אֶת צִבְאוֹת מְאַחֲדֵי-הָאֱלֹהִים. הַצִּילוּ אוֹתָם מִידֵי
הַכּוֹפְרִים הַמְגֻנִּים, שֶׁכֵּן הִתְנַפְּלוּ עֲלֵיהֶם בָּאֹהָלִים
וְיָרַד עֲלֵיהֶם עֹנֶשׁ מַקְלָה, בְּשָׁעָה שֶׁהָיוּ יוֹשְׁבִים בֶּטַח
בִּמְקוֹמוֹתֵיהֶם”. כְּשֶׁשָּׁמַע שַׁרְכָּאן דְּבָרִים אֵלֶּה יָצָא
לִבּוֹ מֵעֹז הַחֲרָדָה, וְיָרַד מֵעַל סוּסוֹ נָבוֹךְ. נָשַׁק אֶת יְדֵי
הַנָּזִיר וְאֶת רַגְלָיו, וְכָךְ אָחִיו צַ’וְא אַלְמַכָּאן וּשְׁאָר
הַצָּבָא מִן הָרַגְלִים וְהַפָּרָשִׁים, מִלְּבַד הַמִּשְׁנֶה דִנְדָּאן
שֶׁלֹּא יָרַד מֵעַל סוּסוֹ, וְאָמַר: “חֵי-אֱלֹהִים שֶׁלִּבִּי נָקַע
מִנָּזִיר זֶה, שֶׁכֵּן לֹא יָדַעְתִּי אֶלָּא קַלְקָלָה מֵאֵלֶּה
הַמַּגְזִימִים בְּדָת. עִזְבוּהוּ אֵפוֹא וְהַשִּׂיגוּ אֶת חַבְרֵיכֶם
הַמֻּסְלִמִים, שֶׁכֵּן זֶה הוּא מֵאֵלֶּה שֶׁהִטְרִידוּם מִשַּׁעַר
רִבּוֹן-הָעוֹלָמִים. כַּמָּה פְעָמִים פָּשַׁטְתִּי בִגְדוּד עִם
הַמֶּלֶךְ עֹמָר אַלנֻּעְמָאן, וְדָרְכוּ רַגְלַי עַל אַדְמוֹת מָקוֹם
זֶה”. אָמַר לוֹ שַׁרְכָּאן: “הַנַּח מַחֲשָׁבָה נִפְסֶדֶת זוֹ, כְּלוּם
לֹא הִתְבּוֹנַנְתָּ לְעוֹבֵד-אֱלֹהִים זֶה, כְּשֶׁהוּא מְעוֹרֵר אֶת
הַמַּאֲמִינִים לַמִּלְחָמָה, וְאֵינוֹ מַשְׁגִּיחַ בַּחֲרָבוֹת
וּבָרְמָחִים. אַל תְּדַבֵּר עָלָיו תּוֹעָה, שֶׁמְּגֻנֶּה הוּא זֶה.
בְּשַׂר הַחֲסִידִים סַם בּוֹ לְמִי שֶׁמְבַקֵּשׁ לֶאֱכֹל אוֹתוֹ.
הִתְבּוֹנֵן לְזֶה שֶׁהוּא מְעוֹרֵר אוֹתָנוּ לְהִלָּחֵם בְּאוֹיְבֵינוּ.
וְאִלּוּלֵא שֶׁאֱלֹהִים יִתְעַלֶּה אוֹהֲבוֹ, לֹא הָיָה מְקַפֵּל תַּחַת
רַגְלָיו אֶת הַמֶּרְחַקִּים, אַחֲרֵי שֶׁהִפִּילוֹ לִפְנֵי כֵן
בְּיִסּוּרִים קָשִׁים”. צִוָּה שַׁרְכָּאן לְהַקְרִיב לַנָּזִיר פִּרְדָּה
נוֹבִית שֶׁיִּרְכַּב עָלֶיהָ, וְאָמַר לוֹ: “רְכַב הַנָּזִיר הֶחָסִיד
וְעוֹבֵד-הָאֱלֹהִים”. לֹא קִבֵּל וְסֵרַב לִרְכֹּב, וְהֶרְאָה נְזִירוּת
כְּדֵי לְהַשִּׂיג מְבֻקָּשׁוֹ. וְלֹא יָדְעוּ שֶׁנָּזִיר מֵבִישׁ זֶה הוּא
שֶׁעַל כְּמוֹתוֹ אָמַר הַמְּשׁוֹרֵר:


הִתְפַּלֵּל וְצָם לְשֵׁם עִנְיָן שֶׁבִּקֵּשׁ עַד מְאֹד,


וְאַךְ הִשִּׂיג מְבֻקָּשׁוֹ לֹא צָם וְלֹא הִתְפַּלֵּל עוֹד.


הִמְשִׁיךְ אוֹתוֹ הַנָּזִיר לְהִתְהַלֵּךְ בְּרַגְלָיו בֵּין הַפָּרָשִׁים
וְהָרַגְלִים, כַּשּׁוּעָל הֶעָרוּם לְהָפִיק זְמָמוֹ. וְהָיָה מֵרִים
קוֹלוֹ מַנְעִים הַקֻּרְאָן וּמְשַׁבֵּחַ אֶת הָרַחֲמָן. לֹא פָסְקוּ
לִנְסֹעַ עַד שֶׁקָּרְבוּ אֶל צִבְאוֹת הָאִסְלָאם, מְצָאָם שַׁרְכָּאן
בְּמַצָּב שֶׁל שִׁבָּרוֹן, וְשׁוֹמֵר הַסַּף כְּבָר עוֹמֵד לִפְנוֹת עֹרֶף
וְלָנוּס, וְחֶרֶב הַיְּוָנִים פּוֹעֶלֶת פָּעֳלָהּ בַּחֲסִידִים
וּבַפּוֹשְׁעִים.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וּשְׁנַיִם אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁשַּׁרְכָּאן
הִדְבִּיק אֶת הַמֻּסְלִמִים כְּשֶׁהֵם בְּמַצָּב שֶׁל שִׁבָּרוֹן,
וְשׁוֹמֵר הַסַּף כְּבָר עוֹמֵד לִפְנוֹת עֹרֶף וְלָנוּס. וְהַחֶרֶב
פּוֹעֶלֶת פְּעֻלָּתָהּ בֵּין הַחֲסִידִים וְהַפּוֹשְׁעִים, וְהָיְתָה
הַסִּבָּה לְמַפֶּלֶת הַמֻּסְלִמִים זֶה שֶׁהָאֲרוּרָה דַ’את אַלְדַּוָאהִי
אוֹיֶבֶת הַדָּת, כְּשֶׁרָאֲתָהּ שֶׁבַּהְרָאם וְרֻסְתָּם כְּבָר נָסְעוּ
עִם צִבְאוֹתֵיהֶם לְעֵבֶר שַׁרְכָּאן וְאָחִיו צַ’וְא אַלְמַכָּאן,
נָסְעָה הִיא לְעֵבֶר צְבָא הַמֻּסְלִמִים וְשָׁלְחָה אֶת הַנָּסִיךְ
תֻּרְכָּאשׁ, כְּפִי הַמְסֻפָּר לְעֵיל. וּמַטְּרָתָהּ בָּזֶה הָיְתָה
לְהַפְרִיד בֵּין צְבָא הַמֻּסְלִמִים כְּדֵי שֶׁיֶּחְלְשׁוּ. אַחַר-כָּךְ
עָזְבָה אוֹתָם וְהָלְכָה לְקוּשְׁטָא, וְקָרְאָה לְפָרָשֵׁי הַיְּוָנִים
בְּקוֹל רָם, וְאָמְרָה: “הוֹרִידוּ אֵלַי חֶבֶל לִקְשֹׁר בּוֹ אֶת
הַמִּכְתָּב הַזֶּה. וְהָבִיאוּ אוֹתוֹ אֶל מַלְכְּכֶם אַפְרִידוּן
שֶׁיִּקְרָאֶנּוּ הוּא וּבְנִי מֶלֶךְ אַסְיָה הַקְּטָנָה, וְיִנְהֲגוּ
לְפִי מִצְווֹתָיו וְאִסּוּרָיו”. הוֹרִידוּ לָהּ חֶבֶל וְקָשְׁרָה בּוֹ
אֶת הַמִּכְתָּב. וְהָיָה כָתוּב בּוֹ: “מֵאֵת מְבִיאַת הַשֹּׁד הָעֲצוּמָה
וּמְעוֹרֶרֶת הַבַּלָּהוֹת הַגְּדוֹלָה דַ’את אַלְדַּוָאהִי אֶל הַמֶּלֶךְ
אַפְרִידוּן. וְאוּלָם אַחֲרֵי-כֵן אַפְרִידוּן הֲרֵי תִּכַּנְתִּי לָכֶם
תַּחְבּוּלָה לְהַשְׁמִיד אֶת הַמֻּסְלִמִים. הִשָּׁקְטוּ וּבִטְחוּ
שֶׁכְּבָר לָקַחְתִּי בַשֶּׁבִי אֶת שֻׂלְטָאנָם וּמִשְׁנָם, וְאֵלֶּה
שֶׁעִמָּם וְשַׂמְתִּי פָנַי אֶל צְבָאָם, וְהוֹדַעְתִּי לָהֶם אֶת
הַדָּבָר, וְנִשְׁבַּר חֻדָּם וְנֶחֱלַשׁ כֹּחָם. וּכְבָר עָקַבְתִּי
בְמִרְמָה אֶת הַצָּבָא הַצָּר עַל קוּשְׁטָא עַד שֶׁשָּׁלַחְתִּי מֵהֶם
עֲשֶׂרֶת אֲלָפִים פָּרָשִׁים עִם הַנָּסִיךְ תֻּרְכָּאשׁ לְעֶזְרַת
הַשְּׁבוּיִים, וְלֹא נִשְׁאֲרוּ מֵהֶם אֵפוֹא אֶלָּא מְעָט.
וְהַמְבֻקְָּשׁ מִכֶּם הוּא שֶׁתֵּצְאוּ אֲלֵיהֶם עִם כָּל צִבְאֹתֵיכֶם
בִּשְׁאֵרִית הַיּוֹם הַזֶּה, וְתִתְקְפוּ אוֹתָם בְּאָהֳלֵיהֶם. וְאוּלָם
אַל תֵּצְאוּ אֶלָּא יַחַד וְהִרְגוּ אוֹתָם עַד לָאַחֲרוֹן שֶׁבָּהֶם,
שֶׁכְּבָר הִשְׁקִיף הַמָּשִׁיחַ עֲלֵיכֶם, וְהַבְּתוּלָה נוֹטָה חֶסֶד
לָכֶם, וּמְקַוָּה אֲנִי שֶׁהַמָּשִׁיחַ לֹא יִשְׁכַּח פָּעֳלִי שֶׁכְּבָר
פָּעַלְתִּי”. כְּשֶׁהִגִּיעַ מִכְתָּבָהּ אֶל הַמֶּלֶךְ אַפְרִידוּן,
שָׂמַח שִׂמְחָה גְדוֹלָה וְשָׁלַח מִיָּד לְמֶלֶךְ אַסְיָה הַקְּטָנָה
בְּנָהּ שֶׁל דַ’את אַלְדַּוָאהִי וֶהֱבִיאוֹ וְקָרָא לְפָנָיו אֶת
הַמִּכְתָּב. שָׂמַח וְאָמַר: “רְאֵה וְהַבִּיטָה אֶל תַּחְבּוּלַת אִמִּי,
שֶׁהִיא עַד כְּדֵי כָךְ שֶׁאֵין צֹרֶךְ בַּחֲרָבוֹת. מַרְאָהּ יָכוֹל
לְמַלֵּא אֶת מְקוֹם בַּלְּהוֹת הַפַּחַד בְּיוֹם-הַדִּין”. אָמַר
הַמֶּלֶךְ אַפְרִידוּן: “יְהִי רָצוֹן שֶׁלֹּא יִטֹּל הַמָּשִׁיחַ
מֵאִתָּנוּ אֶת מַרְאֵה אִמְּךָ, וְלֹא יִטֹּל מֵאִתְּךָ עָרְמָתְךּ
וְשִׁפְלוּתֶךָ”. צִוָּה אֶת הַפָּרָשִׁים לְהַכְרִיז עַל הַמַּסָּע אֶל
מִחוּץ לָעִיר, וְנָפוֹץ הַדָּבָר בְּקוּשְׁטָא. וְיָצְאוּ צִבְאוֹת
הַנּוֹצְרִים וְאַבִּירֵי הַצְּלָב וְשָׁלְפוּ חַרְבוֹתֵיהֶם הַחַדּוֹת,
וְקָרְאוּ קְרִיאַת הַכְּפִירָה וְהַכַּחַשׁ וְכָּפְרוּ בְּרִבּוֹן כָּל
הָאָדָם. כְּשֶׁהִתְבּוֹנֵן שׁוֹמֵר-הַסַּף לָזֹאת, אָמַר: “הֲרֵי כְבָר
הִגִּיעוּ הַיְּוָנִים אֵלֵינוּ, אַחֲרֵי שֶׁנּוֹדַע לָהֶם שֶׁמַּלְכֵּנוּ
נֶעְדָּר, וְאֶפְשָׁר מְאֹד שֶׁיִּתְקְפוּ אוֹתָנוּ, בְּשָׁעָה
שֶׁמַּרְבִּית צְבָאֵנוּ כְּבָר הָלַךְ אֶל הַמֶּלֶךְ צַ’וְא אַלְמַכָּאן”.
נִתְמַלֵּא שׁוֹמֵר-הַסַּף זַעַם וְהִכְרִיז: “הוֹי צְבָא הַמֻּסְלִמִים
וּמְגִנֵּי הַדָּת הַנְּכוֹנָה, אִם תִּבְרְחוּ, תִּשָּׁמְדוּ, אַךְ אִם
תַּאֲרִיכוּ רוּחֲכֶם תְּנַצְּחוּ. וּדְעוּ שֶׁאֹמֶץ-הַלֵּב הוּא
בְהַאֲרָכַת הָרוּחַ שָׁעָה אֶחָת, וְאֵין צָרָה וּמְצוּקָה שֶׁלֹּא
הִמְצִיא אֱלֹהִים מִמֶּנָּה רְוָּחָה. יְבָרֵךְ אֶתְכֶם אֱלֹהִים
וְיַשְׁקִיף עֲלֵיכֶם בְּעֵין הָרַחֲמִים”. בְּאוֹתָהּ שָׁעָה גִדְּלוּ
הַמֻּסְלִמִים לֵאלֹהִים וְצָעֲקוּ הַמְאַחֲדִים, וְסוֹבְבוּ הָרֵיחַיִם
שֶׁל הַמִּלְחָמָה בְּמַדְקֵרוֹת וּבְמַכּוֹת, וּפָעֲלוּ הַחֲרָבוֹת
וְהָרְמָחִים, וּמִלֵּא הַדָּם אֶת הַנְּחָלִים וְאֶת הַבְּקָעוֹת,
וְשִׁמְּשׁוּ בִכְהֻנָּתָם הַכֹּהֲנִים וְהַנְּזִירִים וְאָזְרוּ אֶת
הָאֲזוֹרִים וְהֵרִימוּ אֶת הַצְּלָבִים. וְהִפְגִינוּ הַמֻּסְלִמִים
בְּגַדְּלָם לַמֶּלֶךְ הַגּוֹמֵל חֲסָדִים הָרַחֲמָן, וְקָרְאוּ
בִנְעִימָה, בְּקוֹל אֶת הַקֻּרְאָן. וּכְשֶׁנִגְּשׁוּ פְּלֻגַּת הָרַחֲמָן
בִּפְלֻגַּת הַשָּׂטָן עָפוּ הַגֻּלְגּוֹלוֹת מִן הַגְּוִיּוֹת, וְחוֹפְפוּ
הַמַּלְאָכִים הַטּוֹבִים עַל אֻמַּת הַנָּבִיא הַנִּבְחָר. וְלֹא פָסְקָה
הַחֶרֶב מִפְּעֹל אֶת פְּעֻלָּתָהּ. וּכְבָר הִקִּיפוּ הַכּוֹפְרִים אֶת
הַמֻּסְלִמִים וְדִמּוּ שֶׁיִּמָּלְטוּ מִן הָעֹנֶשׁ הַמַּקְלֶה,
וְשָׁאֲפוּ הַמְשַׁתְּפִים אֶת אַנְשֵׁי הָאֱמוּנָה עַד שֶׁעָלָה הַשַּׁחַר
וְנִגְלָה. רָכְבוּ שׁוֹמֵר-הַסַּף הוּא וּצְבָאוֹ מְצַפִּים לִתְשׁוּעַת
אֱלֹהִים, וְנִתְעַרְבְּבוּ הָאֻמּוֹת בָּאֻמּוֹת, וְקָם הַקְּרָב עַל
רַגְלָיו, וְעָפוּ הַגֻּלְגּוֹלוֹת, וְעָמְדוּ הָכֵן אַמִּיצֵי-הַלְּבָבוֹת
וְצָעֲדוּ קָדִימָה, וְהָפְכוּ עֹרֶף מוּגֵי-הַלֵּב וּבָרְחוּ עַל
נַפְשָׁם. וְשָׁפַט שׁוֹפֵט הַמָּוֶת וְשָׁלַט, עַד שֶׁצָּנְחוּ
הַגִּבּוֹרִים מֵעַל הָאֻכָּפִים, וְנִתְמַלְּאוּ הַשָּׂדוֹת גּוּפוֹת
מֵתִים, וְנָסוֹגוּ הַמֻּסְלִמִים מֵעֶמְדוֹתֵיהֶם, וְתָפְסוּ הַכּוֹפְרִים
קְצָת מֵאָהֳלֵיהֶם וּמִשְׁכְּנוֹתֵיהֶם. וְהָיוּ הַמֻּסְלִמִים נְכוֹנִים
לְצֶלַע וְלִמְנוּסָה וּבְרִיחָה. אַךְ בְּעוֹד הֵם בְּכָךְ, בָּא
שַׁרְכָּאן עִם צְבָא הַמֻּסְלִמיִם וְדִגְלֵי הַמְאַחֲדִים. וּכְשֶׁקָּרַב
אֲלֵיהֶם שַׁרְכָּאן הִתְנַפֵּל עַל הַכּוֹפְרִים וּבָא בְעִקְבוֹתָיו
צַ’וְא אַלְמַכָּאן, וְנָסַע אַחֲרֵיהֶם הַמִּשְׁנֶה דִנְדָּאן וְכֵן
הַנְּסִיכִים שֶׁל הַדַּיְלַמִים בַּהְרָאם וְרֻסְתָּם וְאָחִיו
תֻּרְקָאשׁ, שֶׁכֵּן כְּשֶׁרָאוּ זֹאת יָצְאוּ מִדַּעְתָּם וּפָרַח
שִׂכְלָם. הִתְנַשֵּׂא הָאָבָק עַד שֶׁמִּלֵּא אֶת הַיְקוּם,
וְנִתְחַבְּרוּ הַמֻּסְלִמִים הַיְקָרִים עִם חַבְרֵיהֶם הַבָּרִים
וְנִתְחַבֵּר שַׁרְכָּאן לְשׁוֹמֵר-הַסַּף, וְשִׁבַּח אוֹתוֹ עַל אֹרֶךְ
רוּחוֹ, וְזֶה בֵרְכוֹ עַל עֶזְרָתוֹ וּתְשׁוּעָתוֹ. וְשָׂמְחוּ
הַמֻּסְלִמִים וְחָזְקוּ לִבּוֹתָם וְהִתְנַפְּלוּ עַל אוֹיְבָם, וּמָסְרוּ
נַפְשָׁם לֵאלֹהִים בְּמִלְחֶמֶת הַקֹּדֶשׁ. וּכְשֶׁרָאוּ הַכּוֹפְרִים אֶת
הַדְּגָלִים הַמֻּחַמָּדִיִּים וַעֲלֵיהֶם פִּתְגָם הַיִּחוּד
הַמֻּסְלִמִי, צָעֲקוּ: “אוֹי לָנוּ וָשֶׁבֶר”, וּבִקְּשׁוּ יֶשַׁע מֵאֵת
הֶגְמוֹנֵי הַמִּנְזָרִים, וְקָרְאוּ: “יוֹחָנָן,מִרְיָם וְהַצְּלָב” –
הַמְזֻהָם, וְרָפוּ יְדֵיהֶם מִלְּהִלָּחֵם. נִגַּשׁ הַמֶּלֶךְ אַפְרִידוּן
אֶל מֶלֶךְ אַסְיָה הַקְּטָנָה, וְהָיָה אֶחָד מֵהֶם בָּאֲגַף מִיָּמִין
וְהַשֵּׁנִי בָּאֲגַף מִשְּׂמֹאל. וְהָיָה אִתָּם פָּרָשׁ מְפֻרְסָם
לָאוִיָּה שְׁמוֹ, שֶׁעָמַד בַּמֶּרְכָּז, וְעָרְכוּ מַעַרְכוֹתֵיהֶם
לַקְּרָב, אִם גַּם שֶׁהָיוּ מְלֵאִים חִיל וּרְעָדָה. וְעָרְכוּ גַּם
הַמֻּסְלִמִים אֶת צִבְאוֹתָם. בְּאוֹתָהּ שָׁעָה נִגַּשׁ שַׁרְכָּאן אֶל
אָחִיו צַ’וְא אַלְמַכָּאן וְאָמַר לוֹ: “מֶלֶךְ הַדּוֹר, אֵין סָפֵק
שֶׁהֵם רוֹצִים בְּמִלְחֶמֶת שְׁנַיִם, וְזֶהוּ תַכְלִית מְבֻקָּשֵׁנוּ.
וְאוּלָם רְצוֹנִי לְהוֹצִיא תְחִלָּה אֶת הָאַמִּיצִים שֶׁבַּצָּבָא,
הָעוֹמְדִים הָכֵן בַּקְּרָב, שֶׁכֵּן כַּלְכָּלַת-הָעִנְיָנִים
בִּתְבוּנָה הוּא מַחֲצִית הַחַיִּים”. אָמַר הַשֻּׂלְטָאן: “מַה
תְּבַקֵּשׁ, אַתָּה בַּעַל הָעֵצָה הַנְּכוֹחָה?” אָמַר שַׁרְכָּאן:
“מְבַקֵּשׁ אֲנִי לַעֲמֹד בַּמֶּרְכָּז נֶגֶד צְבָא הַכּוֹפְרִים,
וְשֶׁיַּעֲמֹד הַמִּשְׁנֶה דִנְדָּאן מִשְׂמֹאל וְאַתָּה מִיָּמִין,
וְהַנָּסִיךְ בַּהְרָאם בָּאֲגַף הַיְמָנִי וְהַנָּסִיךְ רֻסְתָּם בָּאֲגַף
הַשְּׂמָאלִי. וְאַתָּה, הַמֶּלֶךְ, תַּעֲמֹד תַּחַת הַנִּסִים
וְהַדְּגָלִים, שֶׁכֵּן אַתָּה עַמּוּדֵנוּ וְעָלֶיךָ אָנוּ נִשְׁעָנִים
אַחֲרֵי אֱלֹהִים. וַאֲנַחְנוּ כֻּלָּנוּ נִפְדְּךָ בְּנַפְשֵׁנוּ מִכָּל
נֵזֶק”. הוֹדָה לוֹ צַ’וְא אַלְמַכָּאן עַל זֹאת. עָלוּ הַצְּעָקוֹת
וְנִשְׁלְפוּ הַחֲרָבוֹת. וַעֲדַיִן הֵם בְּכָךְ כְּשֶׁנִּגְלָה לָהֶם
פָּרָשׁ מִצְּבָא הַיְּוָנִים. כְּשֶׁהִקְרִיב רָאוּהוּ רוֹכֵב עַל
פִּרְדָּה מִתְנַהֶלֶת לְאִטָּהּ כְּשֶׁהִיא נִמְלֶטֶת עִם בְּעָלֶיהָ
מִקְּרָב הַחֲרָבוֹת. אֻכָּפָהּ מֶשִׁי לָבָן בָּהִיר, וְעָלָיו שָׁטִיחַ
מִמַּעֲשֶׂה כַּשְׁמִיר, וְעַל גַּבָּה זָקֵן שֵׂיבַת-תִּפְאָרָה
וּמַרְאֵהוּ הֲדָרָה, מְעִיל אָרֹךְ שֶׁל צֶמֶר לָבָן עָלָיו, וְאֵינוֹ
פוֹסֵק מֵהָאִיץ בָּהּ וּלְזָרְזָהּ עַד אֲשֶׁר לִצְבָא הַמֻּסְלִמִים
קָרַב, וְאָמַר לַמֻּסְלִמִים: “אֲנִי שָׁלוּחַ אֲלֵיכֶם כֻּלְכֶם יַחַד,
וְאֵין עַל הַשָּׁלִיחַ אֶלָּא לִמְסֹר שְׁלִיחוּתוֹ, תְּנוּ אֵפוֹא לִי
חָסוּת וּמַיִם לְפִרְדָּתִי עַד שֶׁאֶמְסֹר לָכֶם הַשְּׁלִיחוּת”. אָמַר
לוֹ שַׁרְכָּאן: “חָסוּת לְךָ, אַל תַּחֲשׁשׁ לֹא לְמִלְחֶמֶת חֶרֶב וְלֹא
לְמַדְקֵרַת חֵץ”. בְּאוֹתָהּ שָׁעָה יָרַד הַזָּקֵן מֵעַל הַפִּרְדָּה,
הֵסִיר אֶת הַצְּלָב מֵעַל צַוָּארוֹ וְשָׂם אוֹתוֹ לִפְנֵי הַשֻּׂלְטָאן
וְהֶרְאָה לוֹ אוֹתוֹת הַכְנָעָה, מְצַפֶּה לְטוֹב. אָמְרוּ לוֹ
הַמֻּסְלִמִים: “מָה אִתְּךָ מִן הַיְדִיעוֹת?” אָמַר לָהֶם: ""שָׁלוּחַ
אֲנִי מֵאֵצֶל הַמֶּלֶךְ אַפְרִידוּן, מִשּׁוּם שֶׁאֲנִי יָעַצְתִּי אוֹתוֹ
לָשִׂים קֵץ לְהַשְׁמִיד יְצוּרֵי-אָדָם וּמִקְדְּשֵׁי אֱלֹהִים,
וּבֵרַרְנוּ לוֹ שֶׁיֵּשׁ לַחֲדֹל מִשְּׁפִיכַת דָּמִים זוֹ,
וּלְהִצְטַמְצֵם בִּשְׁנֵי פָּרָשִׁים שֶׁיִּלָּחֲמוּ בֵינֵיהֶם, וְנַעֲנָה
לִי, וַהֲרֵי הוּא אוֹמֵר אֲלֵיכֶם: ‘הִנֵּה אֲנִי אֶפְדֶּה אֶת צְבָאִי
בְּנַפְשִׁי, יַעֲשֶׂה מֶלֶךְ הַמֻּסְלִמִים כָּמוֹנִי וְיִפְדֶּה אֶת
צְבָאוֹ בְנַפְשׁוֹ. וּכְשֶׁהוּא הוֹרְגֵנִי, שׁוּב אֵין צְבָא
הַכּוֹפְרִים יָכוֹל לָקוּם וְאִם אֲנִי הוֹרְגוֹ אֵין צְבָא הַמֻּסְלִמִים
יָכוֹל לַעֲמֹד עוֹד’. כְּשֶׁשָּׁמַע שַׁרְכָּאן דְּבָרִים אֵלֶּה, אָמַר:
“הַנָּזִיר, נַעֲנִים אָנוּ לוֹ לְכָךְ, שֶׁצֶּדֶק הוּא שֶׁאֵין
לְהִתְנַגֵּד לוֹ. וַהֲרֵי אֲנִי אֵצֵא אֵלָיו וְאֶלָּחֵם בּוֹ, שֶׁכֵּן
אֲנִי אַבִּיר הַמֻּסְלִמִים וְהוּא אַבִּיר הַכּוֹפְרִים, וְאִם
יַהַרְגֵנִי הֲרֵי יַצְלִיחַ לְנַצֵּחַ וְלֹא תִשָּׁאֵר לִצְבָא
הַמֻּסְלִמִים, אֶלָּא הַמְּנוּסָה. שׁוּב אֵלָיו, הַנָּזִיר, וֶאֱמֹר לוֹ,
שֶׁלְּמָחָר תִּהְיֶה מִלְחֶמֶת-הַשְּׁנַיִם, מִשּׁוּם שֶׁאָנוּ בָּאִים
מִן הַדֶּרֶךְ וַעֲיֵפִים הַיּוֹם, וְאַחֲרֵי הַמְּנוּחָה אֵין תּוֹאֲנָה
וְאֵין תְּלוּנָה”. חָזַר הַנָּזִיר שָׂמֵחַ עַד שֶׁהִגִּיעַ אֶל הַמֶּלֶךְ
אַפְרִידוּן וְמֶלֶךְ אַסְיָה הַקְּטָנָּה, וְהוֹדִיעַ לָהֶם הַדָּבָר.
שָׂמַח הַמֶּלֶךְ אַפְרִידוּן תַּכְלִית הַשִּׂמְחָה, וְסָר מֵעָלָיו
הַצַּעַר וְהַיָּגוֹן, וְאָמַר בְּלִבּוֹ: “אֵין סָפֵק שֶׁשַּׁרְכָּאן הוּא
הַטּוֹב בָּהֶם לְהַכּוֹת בַּחֶרֶב וְלִירוֹת חֵץ, וְאִם אֲנִי הוֹרֵג
אוֹתוֹ תִּרְפֶּה רוּחָם וְיֶחֱלַשׁ כֹּחָם”. וּכְבָר כָּתְבָה דַ’את
אַלְדַּוָאהִי לִפְנֵי כֵן אִגֶּרֶת לַמֶּלֶךְ אַפְרִידוּן וְהוֹדִיעָה
לוֹ, שֶׁשַּׁרְכָּאן הוּא הַפָּרָשׁ בָּאַבִּירִים וְהָאַבִּיר
בַּפָּרָשִׁים, וְהִזְהִירָה אֶת אַפְרִידוּן מִפְּנֵי שַׁרְכָּאן. וְהָיָה
אַפְרִידוּן פָּרָשׁ עָצוּם, שֶׁהָיָה נִלְחָם בְּכָל מִינֵי קְרָב,
וְהָיָה מְיַדֶּה אֲבָנִים וּמוֹרֶה חִצִּים וּמַכֶּה בְאַלּוֹת בַּרְזֶל,
וְאֵינוֹ נִרְתָּע מִשּׁוּם סַכָּנָה קָשָׁה. כְּשֶׁשָּׁמַע אֶת דִּבְרֵי
הַנָּזִיר שֶׁשַּׁרְכָּאן נַעֲנָה לָצֵאת לְמִלְחֶמֶת שְׁנַיִם, הָיָה
כְּאִלּוּ עָף מֵעֹצֶם הַשִּׂמְחָה, שֶׁבָּטַח בְּעַצְמוֹ וְיָדַע שֶׁאֵין
לְשׁוּם אָדָם יְכֹלֶת לַעֲמֹד בְּפָנָיו. בִּלּוּ הַכּוֹפְרִים אוֹתוֹ
לַיְלָה בְּשִׂמְחָה וְשָׂשׂוֹן וּמִשְׁתֵּה יָיִן. וּכְשֶׁהִגִּיעַ
הַבֹּקֶר נִגְּשׁוּ הַפָּרָשִׁים עִם הָרְמָחִים הַכֵּהִים וְהַחֲרָבוֹת
הַלְּבָנוֹת. וּכְבָר יָצָא אֶל שְׂדֵה הַמַּעֲרָכָה פָּרָשׁ רוֹכֵב עַל
סוּס אָצִיל מֵהָאֲצִילִים בַּסּוּסִים, מוּכָן לַמִּלְחָמָה וּלְטֶבַח,
וִיצוּרָיו מְלֵאֵי עֹז. וְעַל הַפָּרָשׁ שִׁרְיוֹן בַּרְזֶל מוּכָן לְכָל
פֶּגַע רָע וְעַל חָזֵהוּ רְאִי שֶׁל אֲבָנִים טוֹבוֹת. בְּיָדוֹ חֶרֶב
גּוֹזֶרֶת וְרָמְחוֹ עֵץ כַלַנְג בִּלְתִּי-מָצוּי מֵחֲרשֶׁת הַפְרַנְקִים.
גִּלָּה הַפָּרָשׁ אֶת פָּנָיו וְאָמַר: “מִי שֶׁהִכִּירַנִי כְּבָר
שְׂבָעַנִי, וַאֲשֶׁר לֹא יַכִּירֵנִי עוֹד יִרְאֵנִי. אֲנִי אַפְרִידוּן
הַמּוּצָף בִּרְכַּת עֵינֶיהָ הַחַדּוֹת שֶׁל דַ’את אַלְדַּוָאהִי,
מֻקָּף”. לֹא גָמַר לְדַבֵּר עַד שֶׁיָּצָא לִקְרָאתוֹ פָּרַשׁ
הַמֻּסְלִמִים שַׁרְכָּאן, רָכוּב עַל סוּס צָהֹב-חוּם, הַשָּׁוֶה אֶלֶף
מִן הַזָּהָב הָאָדֹם, וְעָלָיו לְבוּשׁ מִלְחָמָה פְּנִינִים רָקוּם,
וְכָל אֶבֶן יְקָרָה, וְהוּא חָגוּר חֶרֶב הָדִּית מְשֻׁבֶּצֶת אֲבָנִים
טוֹבוֹת, מְעֻטֶּרֶת, כָּל עֹרֶף גוֹזֶרֶת, וְכָל הַקָּשֶׁה אַךְ נְקַלָּה
הִיא לָהּ. הוֹבִיל אֶת סוּסוֹ בֵּין שְׁתֵּי הַמַּעֲרָכוֹת, כְּשֶׁעֵינֵי
הַפָּרָשִׁים אוֹתוֹ רוֹאוֹת, קָרָא אַפְרִידוּן וְאָמַר לוֹ: “אוֹי לְךָ,
אָרוּר, כְּלוּם אַתָּה סָבוּר שֶׁאֲנִי כְאֵלֶּה הָאֲנָשִׁים
שֶׁפָּגַשְׁתָּ מִן הַפָּרָשִׁים, שֶׁלֹּא יָכְלוּ לַעֲמֹד בְּפָנֶיךָ
בַּקְּרָב בְּעָרְכֶךָ?” הִתְנַפֵּל כָּל אֶחָד מֵהֶם עַל חֲבֵרוֹ וְהָיוּ
דוֹמִים כִּשְׁנֵי הָרִים זֶה בָזֶה מִתְכַּתְּשִׁים, אוֹ שְׁנֵי יַמִּים
מַכִּים, מִשְׁתַּעְשְׁעִים וּמִתְנַגְּשִׁים וּמַכִּים וְדוֹקְרִים,
בְּשָׁעָה שֶׁהַמַּחֲנוֹת שְׁנֵיהֶם מִסְתַּכְּלִים בָּהֶם. מִקְצָתָם
אוֹמְרִים: “שַׁרְכָּאן נוֹצֵחַ” וּמִקְצָתָם: “אַפְרִידוּן נוֹצֵחַ”. לֹא
פָסְקוּ מִכָּךְ עַד שֶׁכָּל אֹמֶר וּדְבָרִים שָׁכַךְ, עָלָה הָאָבָק
לַמָּרוֹם וּפָנָה הַיּוֹם, וְהֶעֱרִיבָה הַשֶּׁמֶשׁ וְהִצְהִיבָה. קָרָא
הַמֶּלֶךְ אַפְרִידוּן אֶל שַׁרְכָּאן וְאָמַר לוֹ: “נִשְׁבָּע אֲנִי
בְּדַת הַמָּשִׁיחַ וּבָאֱמוּנָה הַנְּכוֹנָה, שֶׁאֵינְךָ אֶלָּא פָּרָשׁ
אַבִּיר וְגִבּוֹר מָהִיר. וְאוּלָם אִישׁ תְּכָכִים הִנֶּךָ, וְלֹא טֶבַע
בְּנֵי-טוֹבִים טִבְעֶךָ. וְאֵינִי רוֹאֶה רָאוּי לִתְהִלָּה פָּעֳלֶךָ,
וְלֹא מִלְחֶמֶת נְסִיכִים מִלְחַמְתֶּךָ. וּכְבָר יִחֲסוּךָ לַעֲבָדִים
בְּנֵי עַמֶּךָ, הִנֵּה הוֹצִיאוּ לְךָ סוּס אַחֵר שֶׁתַּחֲזֹר וְתִלָּחֵם,
וַאֲנִי נִשְׁבָּע בַּמָּשִׁיחַ שֶׁכְּבָר עִיְּפָה אוֹתִי מִלְחַמְתֶּךָ,
וְהוֹגִיעָה אוֹתִי מַכָּתֶךְ וּמַדְקֵרָתֶךָ. וְאוּלָם אִם מְבַקֵּשׁ
אַתָּה לְהִלָּחֵם בִּי הַלַּיְלָה, אַל תְּשַׁנֶּה כְּלוּם מִלְּבוּשׁ
מִלְחַמְתֶּךָ וְלֹא סוּסְךָ עַד שֶׁיִּרְאוּ הַפָּרָשִׁים אֹמֶץ-רוּחֲךָ
בְּמִלְחַמְתֶּךָ”. כְּשֶׁשָּׁמַע שַׁרְכָּאן דְּבָרִים אֵלֶּה, נִתְמַלֵּא
זַעַם עַל דִּבְרַת אֲנָשָׁיו הַמְיַחֲסִים אוֹתוֹ עַל עֲבָדִים. פָּנָה
אֲלֵיהֶם שַׁרְכָּאן וּבִקֵּשׁ לִרְמֹז לָהֶם וּלְצַוּוֹת עֲלֵיהֶם שֶׁלֹּא
יַחֲלִיפוּ לוֹ לֹא אֶת סוּסוֹ וְלֹא אֶת לְבוּשׁוֹ. בְּאוֹתָהּ שָׁעָה
הֵנִיף אַפְרִידוּן אֶת חַרְבּוֹ הַקְּצָרָה וּשְׁלָחָהּ אֶל שַׁרְכָּאן.
פָּנָה שַׁרְכָּאן לַאֲחוֹרָיו וְלֹא מָצָא אָדָם מֵאֲנָשָׁיו
בְּקִרְבָתוֹ, וְהֵבִין שֶׁעָרְמָה הִיא מִן הָאָרוּר. הֶחֱזִיר פָּנָיו
בִּמְהֵרָה, וְהִנֵּה כְבָר הִשִּׂיגָה אוֹתוֹ הַחֶרֶב הַקְּצָרָה. נָטָה
מֵעָלֶיהָ עוֹד עַד שֶׁנִּמְצָא רֹאשׁוֹ בְּגֹבַהּ קֶרֶן אֻכָּפוֹ, חָלְפָה
הַחֶרֶב עַל פְּנֵי חָזֵהוּ וְקָרְעָה הַחֶרֶב אֶת עוֹר חָזֵהוּ. צָעַק
צְעָקָה אַחַת וְאִבֵּד אֶת חוּשָׁיו. שָׂמַח הָאָרוּר אַפְרִידוּן עַל
כָּךְ, שֶׁהָיָה דוֹמֶה שֶׁכְּבָר הֲרָגוֹ. נָשָׂא קוֹלוֹ אֶל הַכּוֹפְרִים
וְקָרָא לְשִׂמְחָה. צָהֲלוּ אַנְשֵׁי-הַמֶּרִי וְיִלְּלוּ אַנְשֵׁי
הָאֱמוּנָה. וּכְשֶׁרָאָה צַ’וְא אַלְמַכָּאן אֶת אָחִיו צוֹנֵחַ מֵעַל
גַּבֵּי הַסּוּס עַד שֶׁנָּפַל כִּמְעָט, שָׁלַח לְעֶבְרוֹ אֶת
הַפָּרָשִׁים, וְחָשׁוּ אֵלָיו הַגִּבּוֹרִים וְהֵבִיאוּ אוֹתוֹ אֵלָיו.
הִתְנַפְּלוּ הַכּוֹפְרִים עַל הַמֻּסְלִמִים וְנִגְּשׁוּ שְׁתֵּי
הַגְּיָסוֹת, וְנִתְעָרְבוּ זוֹ בְזוֹ שְׁתֵּי מַעַרְכוֹת הַצְּבָאוֹת,
וּפָעֲלָה הַחֶרֶב הַתֵּימָנִית אֶת פָּעֳלָהּ. וְהָיָה זֶה שֶׁהִקְדִּים
לִפְנֵי כֻלָּם לָגֶשֶׁת אֶל שַׁרְכָּאן, הַמִּשְׁנֶה דִנְדָּאן.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וּשְׁלשָׁה, פָּתְחָה ואָמְרָה: שָׁמַעְתִּי, הַמֶּלֶךְ הַמְאֻשָּׁר,
שֶׁהַמֶּלֶךְ צַ’וְא אַלְמַכָּאן, כְּשֶׁרָאָה שֶׁהָאָרוּר הִכָּה אֶת
אָחִיו שַׁרְכָּאן בַּחֶרֶב הַקְּצָרָה, הָיָה דוֹמֶה שֶׁמֵּת וְשָׁלַח
אֵלָיו אֶת הַפָּרָשִׁים. וְהָיָה זֶה שֶׁהִקְדִּים לָגֶשֶׁת אֵלָיו
לִפְנֵי כֻלָּם הַמִּשְׁנֶה דִנְדָּאן וּנְסִיךְ הַתֻּרְכִּים בַּהְרָאם
וּנְסִיךְ הַדַּיְלָמִים. הִדְבִּיקוּ אוֹתוֹ אַחֲרֵי שֶׁכְּבָר צָנַח
מֵעַל סוּסוֹ. סְמָכוּהוּ וְחָזְרוּ עִמּוֹ אֶל צַ’וְא אַלְמַכָּאן. צִוּוּ
עָלָיו אֶת הַנְּעָרִים וְחָזְרוּ לְמִלְחָמָה וּלְמַדְקֵרוֹת, וְחָזַק
הַקְּרָב וְעָפוּ הַחִצִּים, וְנָדַם כָּל אֹמֶר וּדְבָרִים, וְלֹא נִרְאָה
אֶלָּא דָם זוֹרֵם וְצַוָּאר נוֹטֶה. וְלֹא פָסְקָה הַחֶרֶב מִפְּעֹל
פָּעֳלָהּ בַּצַּוָּארִים וְחָזַק הַקְּרָב עַד שֶׁעָבַר רֻבּוֹ שֶׁל
הַלַּיְלָה, וְנִלְאוּ שְׁנֵי הַמַּחֲנוֹת מִן הַמִּלְחָמָה, וְהִכְרִיזוּ
לְהִפָּרֵד, וְחָזְרָה כָל עֵדָה לְאֹהָלֶיהָ, וּפָנוּ הַכּוֹפְרִים אֶל
מַלְכָּם אַפְרִידוּן וְנָשְׁקוּ אֶת הָאָרֶץ לְפָנָיו, וּבֵרְכוּ אוֹתוֹ
הַכֹּהֲנִים וְהַנְּזִירִים לְנִצְחוֹנוֹ עַל שַׁרְכָּאן. נִכְנַס
הַמֶּלֶךְ לְקוּשְׁטָא וְיָשַׁב עַל כִּסֵּא מַלְכוּתוֹ. בָּא אֵלָיו
מֶלֶךְ אַסְיָה הַקְּטָנָה וְאָמַר לוֹ: “יְאַמֵּץ הַמָּשִׁיחַ זְרוֹעֶךָ,
וְלֹא יֶחְדַּל מִהְיוֹת בְּעֶזְרֶךָ, וְיַאֲזִין תָּמִיד לְכָל תְּפִלָּה
שֶׁתִּתְפַּלֵּל אֵלָיו עָלֶיךָ אִמִּי דַ’את אַלְדַּוָאהִי. דַּע
שֶׁהַמֻּסְלִמִים לֹא נִשְׁאֲרָה לָהֶם תְּקוּמָה אַחֲרֵי שַׁרְכָּאן”.
אָמַר לוֹ אַפְרִידוּן: “מָחָר יִהְיֶה יוֹם הַהַכְרָעָה, כְּשֶׁאֵצֵא
לַקְּרָב וְאֶדְרשׁ אֶת צַ’וְא אַלְמַכָּאן לָצֵאת אֵלַי. וּכְשֶׁאֶהֱרֹג
אוֹתוֹ, יַהַפְכוּ צִבְאוֹתֵיהֶם עֹרֶף וְלֹא יִמְצְאוּ מִשְׁעָן אֶלָּא
בִּמְנוּסָה”.


זֶהוּ מַה שֶׁהָיָה מֵעִנְיַן הַכּוֹפְרִים, וְאוּלָם בַּאֲשֶׁר לְצִבְאוֹת
הַמֻּסְלִמִים, הִנֵּה כְּשֶׁחָזַר צַ’וְא אַלְמַכָּאן אֶל הָאֹהָלִים, לֹא
נִתְעַסֵּק בְּשׁוּם דָּבָר זוּלָתִי בְאָחִיו. כְּשֶׁנִּכְנַס אֵלָיו
מְצָאוֹ בָּרָע שֶׁבַּמַּצָּבִים וּבַקָּשָׁה בַּבַּלָהוֹת. קָרָא אֵלָיו
אֶת הַמִּשְׁנֶה דִנְדָּאן וְאֶת בַּהְרָאם וְאֶת רֻסְתָּם לְהִוָּעֵץ
בָּם. כְּשֶׁנִּכְנְסוּ אֵלָיו, הֶעֱלוּ בַעֲצָתָם לְהָבִיא אֶת
הָרוֹפְאִים שֶׁיְּטַפְּלוּ בְשַׁרְכָּאן. בָּכוּ וְאָמְרוּ: “לֹא שָׁמַע
הַזְּמַן עַל שֶׁכְּמוֹתוֹ מֵעוֹלָם”. יָשְׁבוּ עֵרִים אֶצְלוֹ כָּל אוֹתוֹ
הַלַּיְלָה. בְּסוֹף הַלַּיְלָה בָּא אֲלֵיהֶם הַנָּזִיר בּוֹכֶה.
כְּשֶׁרָאָה אוֹתוֹ צַ’וְא אַלְמַכָּאן קָם לִקְרָאתוֹ. הֶחֱלִיק הַנָּזִיר
אֶת יָדוֹ שֶׁל שַׁרְכָּאן וְקָרָא מַשֶּׁהוּ מִן הַקֻּרְאָן, וּבִקֵּשׁ
לוֹ מַחֲסֶה בִּפְסוּקֵי הָרַחֲמָן, וְנִשְׁאַר נֵעוֹר אֶצְלוֹ עַד
הַבֹּקֶר. בְּאוֹתָהּ שָׁעָה הִתְעוֹרֵר שַׁרְכָּאן וּפָקַח אֶת עֵינָיו
וְהֵנִיעַ אֶת לְשׁוֹנוֹ בְפִיו וְדִבֵּר. שָׂמַח הַשֻּׂלְטָאן צַ’וְא
אַלְמַכָּאן וְאָמַר: “כְּבָר נִתְקַיְּמָה בִרְכָתוֹ שֶׁל הַנָּזִיר”.
אָמַר שַׁרְכָּאן: “הַשֶּׁבַח לֵאלֹהִים עַל הַבְּרִיאוּת. חָשׁ אֲנִי אֶת
עַצְמִי בְּטוֹב בְּשָׁעָה זוֹ. אָכֵן הֶעֱרִים עָלַי אוֹתוֹ אָרוּר,
וְאִלּוּלֵא שֶׁנָּטִיתִי הַצִּדָּה מַהֵר יוֹתֵר מִן הַבָּרָק הָיְתָה
הַחֶרֶב חוֹלֶפֶת חָזִי. הַתְּהִלָּה לֵאלֹהִים שֶׁהִצִּילָנִי. וְכֵיצַד
מַצָּבָם שֶׁל הַמֻּסְלִמִים?” אָמַר לוֹ צַ’וְא אַלְמַכָּאן: “שְׁרוּיִים
הֵם בִּבְכִי בִּגְלָלֶךָ”. אָמַר לוֹ: “אֲנִי בְּטוֹב וּבִבְרִיאוּת.
וְהֵיכָן הַנָּזִיר?” וְהוּא יוֹשֵׁב לִמְרַאֲשׁוֹתָיו, אָמַר לוֹ:
“לִמְרַאֲשׁוֹתֶיךָ”. פָּנָה אֵלָיו וְנָשַׁק אֶת שְׁתֵּי יָדָיו. אָמַר
הַנָּזִיר: “בְּנִי, עָלֶיךָ לְהַאֲרִיךְ אֶת רוּחֲךָ יָפֶה יָפֶה.
שֶׁיַּרְבֶּה לְךָ אֱלֹהִים שָׂכָר הַרְבֵּה מְאֹד, שֶׁכֵּן הַשָּׂכָר
לְפִי הַצַּעַר”. אָמַר לוֹ שַׁרְכָּאן: “הִתְפַּלֵּל עָלַי”. הִתְפַּלֵּל
עָלָיו. וּכְשֶׁהֵאִיר הַבֹּקֶר וְנִגְלָה הַשַּׁחַר וְהִזְהִיר, יָצְאוּ
הַמֻּסְלִמִים לִשְׂדֵה-הַקְּרָב, וְהִתְכּוֹנְנוּ הַכּוֹפְרִים לְמַכָּה
וּלְמַדְקֵר רָב. נִגְּשׁוּ הַמֻּסְלִמִים וְקָרְאוּ לְמִלְחָמָה וְלָרִיב
רִיבָם וְשָׁלְפוּ אֶת נִשְׁקָם. וּבִקְּשׁוּ הַמֶּלֶךְ צַ’וְא אַלְמַכָּאן
וְאַפְרִידוּן לְהִלָּחֵם מִלְחֶמֶת-שְׁנַיִם. יָצָא צַ’וְא אַלְמַכָּאן
אֶל הַמַּעֲרָכָה, וְיָצָא עִמּוֹ הַמִּשְׁנֶה דִנְדָּאן וְשׁוֹמֵר-הַסַּף
וּבַהַרָאם. אָמְרוּ לְצַ’וְא אַלְמַכָּאן: “אֲנַחְנוּ נִתֵּן נַפְשֵׁנוּ
כָּפְרְךָ”. אָמָר לָהֶם: “בַּבַּיִת הַקָּדוֹשׁ נִשְׁבַּעְתִּי וּבִבְאֵר
זַמְזָם וּמְקוֹם אַבְרָהָם2, שֶׁלֹּא אֶשְׁבֹּת מִלָּצֵאת נֶגֶד אֵלֶּה
הַלּוֹעֲזִים”. וּכְשֶׁהָיָה בִשְׂדֵה-הַמַּעֲרָכָה שִׂחֵק בַּחֶרֶב
וּבַחִצִּים עַד שֶׁהִבְעִית אֶת הַפָּרָשִׁים וְהִתְפַּלְּאוּ שְׁתֵּי
הַפְּלֻגּוֹת, תָּקַף מִיָּמִין וְהָרַג שְׁנֵי פָּרָשִׁים, וּמִשְּׂמֹאל
וְהָרַג שְׁנֵי פָּרָשִׁים. עָמַד בִּשְׂדֵה הַמַּעֲרָכָה בַּתָּוֶךְ
וְאָמַר: “הֵיכָן אַפְרִידוּן, שֶׁאֶתֵּן לוֹ לִטְעֹם
יִסּוֹרֵי-הַקָּלוֹן!” בִּקֵּשׁ הָאָרוּר לְהִשְׂתָּעֵר וּלְהִתְנַפֵּל.
הִשְׁבִּיעַ אוֹתוֹ הַמֶּלֶךְ חַרְדוּבּ, שֶׁלֹּא יֵצֵא, וְאָמַר לוֹ:
“הַמֶּלֶךְ, אֶתְמוֹל נִלְחַמְתָּ אַתָּה, הַנַּח לִי הַיּוֹם שֶׁאֶלָּחֵם
אֲנִי, שֶׁאֵינִי חוֹשֵׁשׁ לִגְבוּרָתוֹ”. הִשְׂתָּעֵר כְּשֶׁחַרְבּוֹ
בְּיָדוֹ וְהוּא עַל סוּס כְּאִלּוּ הָיָה עַנְתָּר3 לֶעֱזוּז
בַּקְּרָב, וְהָיָה אוֹתוֹ סוּס שָׁחוֹר מִשְּׁחוֹר וּבְלִי חָת, כְּמָה
שֶׁאָמַר עָלָיו הַמְשׁוֹרֵר:


כְּבָר הִתְחָרָה בִּמְעוּף-עַיִן הַמָּהִיר וְעָבָר,


כְּמוֹ לְהַדְבִּיק אֶת הַזְּמַן בִּמְרוּצָתוֹ אָמָר,


שְׁחוֹר עוֹרוֹ כִּשְׁחוֹר אֲפֵלָה יִשְׁחָר,


כְּמוֹ הָיָה לַיְלָה עֵת לַיְלָה עָכָר.


צַהֲלָתוֹ בְּגִיל כָּל שׁוֹמְעוֹ יַרְעִיד


כְּאִלּוּ הָיָה רַעַם עֵת רַעַם יַחֲרִיד,


אוֹ הִתְחָרָה בָּרוּחַ וְאֶת רוּחַ הִכְרִיעַ


וּבָרָק לֹא יַעַבְרֶנוּ בְּעֵת הוֹפִיעַ.


הִשְׂתָּעֵר כָּל אֶחָד מִשְּׁנֵיהֶם עַל חֲבֵרוֹ וְנָטָה הַצִּדָּה
מִפְּנֵי מַכָּתוֹ, וְהֶרְאָה מַה שֶׁבְּבִטְנוֹ מִן הַנִּפְלָאוֹת וְהָיָה
תוֹקֵף וְנָסוֹג עַד שֶׁצַּר הָיָה לְלִבּוֹת הַמִּסְתַּכְּלִים וְקָצְרָה
רוּחָם. צָעַק צַ’וְא אַלְמַכָּאן וְהִתְנַפֵּל עַל הַמֶּלֶךְ חַרְדוּבּ
וְהִתִּיז בָּהּ אֶת רֹאשׁוֹ וְשָׂם קֵץ לְחַיָּיו. כְּשֶׁרָאוּ
הַכּוֹפְרִים כָּךְ הִתְנַפְּלוּ כֻּלָּם עָלָיו וְשָׁתוּ מִסָּבִיב לוֹ.
וְאוּלָם הוּא קִדֵּם פְּנֵיהֶם בְּעֹז הַקְּרָב, וְנִמְשְׁכוּ הַמַּכָּה
וְהַמַּדְקֵרָה עַד שֶׁזָּרַם הַדָּם בִּזְרָמִים, וְסָאֲנוּ הַמֻּסְלִמִים
בְּגַדְּלָם לֵאלֹהִים וּבְקָרְאָם בִּשְׁמוֹ וּבְהִתְפַּלְּלָם עַל
הַמְבַשֵּׂר וְהַמַּזְהִיר, וְנִלְחֲמוּ מִלְחָמָה קָשָׁה, וְהוֹרִיד
אֱלֹהִים אֶת הַנֵּצָּחוֹן לַמַּאֲמִינִים וְאֶת הַקָּלוֹן עַל
הַכּוֹפְרִים. צָעַק הַמִּשְׁנֶה דִנְדָּאן וְאָמַר: “נִקְמוּ אֶת נִקְמַת
הַמֶּלֶךְ עֹמָר אַלנֻּעְמָאן וְאֶת נִקְמַת בְּנוֹ שַׁרְכָּאן”. חָשַׂף
אֶת רֹאשׁוֹ וְעוֹרֵר אֶת הַתֻּרְכִּים, וְעָלָה מִסְפָּרָם לְיוֹתֵר
מֵעֶשְׂרִים אֶלֶף פָּרָשׁ, וְהִתְנַפְּלוּ אִתּוֹ יַחַד כְּאִישׁ אֶחָד,
וְלֹא מָצְאוּ הַכּוֹפְרִים לְנַפְשָׁם זוּלַת הַמְּנוּסָה וַהֲפִיכַת
הָעֹרֶף, וּפָעֲלָה בָהֶם הַחֶרֶב הַגּוֹזֶרֶת לִגְזָרִים, וְנֶהֶרְגוּ
מֵהֶם בְּעֵרֶךְ חֲמִשִּׁים אֶלֶף פָּרָשׁ, וְנָפְלוּ בַשְּׁבִי יוֹתֵר
מִזֶּה, וְנֶהֶרְגוּ לְיַד הַשַּׁעַר אֲנָשִׁים רַבִּים מֵרֹב הַדֹּחַק.
נָעֲלוּ אֶת הַשַּׁעַר וְעָלוּ עַל הַחוֹמוֹת מִפַּחַד הָעֹנֶשׁ, וְחָזְרוּ
קְבוּצוֹת הַמֻּסְלִמִים מְחֻזָּקִים וּמְנַצְּחִים וּבָאוּ לְאָהֳלֵיהֶם.
נִכְנַס הַמֶּלֶךְ צַ’וְא אַלְמַכָּאן אֶל אָחִיו, וּמְצָאוֹ בַּמְשַׂמֵּחַ
שֶׁבַּמַּצָּבִים וְהִשְׁתַּחֲוָה בְּהוֹדָיָה לַמֵּיטִיב הַנַּעֲלֶה.
נִגַּשׁ אֵלָיו וּבֵרְכוֹ לְצֵאתוֹ בְּשָׁלוֹם מִן הַסַּכָּנָה. אָמַר לוֹ
שַׁרְכָּאן: “אָכֵן שְׁרוּיִים אֲנַחְנוּ בְּבִרְכַּת נָזִיר זֶה,
בַּעַל-הַתְּשׁוּבָה, וְלֹא נִצַּחְתֶּם אֶלָּא בִּתְפִלּוֹתָיו
הַמִּתְקַבְּלוֹת לִפְנֵי אֱלֹהִים, שֶׁכֵּן לֹא פָּסַק מִלָּשֶׁבֶת
וּלְהִתְפַּלֵּל לְנִצְחוֹן הַמֻּסְלִמִים”.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וְאַרְבָּעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
צַ’וְא אַלְמַכָּאן, כְּשֶׁנִּכְנַס אֶל אָחִיו שַׁרְכָּאן, מְצָאוֹ
יוֹשֵׁב, וְעוֹבֵד-הָאֱלֹהִים אֶצְלוֹ, שָׂמַח וְנִגַּשׁ אֵלָיו וּבֵרְכוֹ
לְצֵאתוֹ בְּשָׁלוֹם מִן הַסַּכָּנָה. אָמַר לוֹ שַׁרְכָּאן: “אָכֵן
אֲנַחְנוּ שְׁרוּיִים בְּבִרְכַּת נָזִיר זֶה, וְלֹא נִצַּחְתֶּם אֶלָּא
בִּתְפִלּוֹתָיו שֶׁהִתְפַּלֵּל עֲלֵיכֶם, שֶׁכֵּן לֹא פָּסַק הַיּוֹם
מֵהִתְפַּלֵּל עַל הַמֻּסְלִמִים, וּכְשֶׁשָּׁמַעְתִּי אֶתְכֶם מְגַדְּלִים
לֵאלֹהִים חָזַר אֵלַי כֹּחִי שֶׁיָּדַעְתִּי שֶׁאַתֶּם מְנַצְּחִים עַל
אוֹיְבֵיכֶם. סַפֵּר לִי אֵפוֹא אָחִי מַה שֶּׁאֵרַע לְךָ”. סִפֵּר לוֹ כָל
מַה שֶּׁאֵרַע לוֹ עִם הָאָרוּר חַרְדוּבּ, וְסִפֵּר לוֹ שֶׁהֲרָגוֹ,
וְנֶאֱסַף אֶל קִלְלַת אֱלֹהִים. שִׁבַּח אוֹתוֹ שַׁרְכָּאן וְהוֹדָה לוֹ
עַל אֹמֶץ-לִבּוֹ. כְּשֶׁשָּׁמְעָה דַ’את אַלְדַּוָאהִי, וְהִיא בִּדְמוּת
הַנָּזִיר, שֶׁנֶּהֱרַג בְּנָהּ חַרְדוּבּ, הָפַךְ מַרְאָהּ חִוָּרוֹן
וְזָלְגוּ עֵינֶיהָ זִרְמֵי דְמָעוֹת, וְאוּלָם הִיא הִסְתִּירָה מַה
שֶּׁבְּלִבָּהּ, וְהֶרְאֲתָה עַצְמָה לַמֻּסְלִמִים שְׂמֵחָה, וְשֶׁהִיא
בּוֹכָה מֵעֹצֶם הַשִּׂמְחָה. אָמְרָה בְלִבָּהּ: “בַּמָּשִׁיחַ
נִשְׁבַּעְתִּי שֶׁאֵין עוֹד תּוֹעֶלֶת בְּחַיָּי, אִם אֵינִי שׂוֹרֵף אֶת
לִבּוֹ מִצַּעַר עַל אָחִיו, כְּשֵׁם שֶׁשָּׂרַף אֶת לִבִּי מִצַּעַר עַל
עַמּוּד הַדָּת הַנּוֹצְרִית וְאַבִּיר הַצְּלָב הַמֶּלֶךְ חַרְדוּבּ”
וְאוּלָם הִיא צָפְנָה מַה שֶּׁבְּלִבָּהּ. נִשְׁאֲרוּ הַמִּשְׁנֶה
דִנְדָּאן וְהַמֶּלֶךְ, צַ’וְא אַלְמַכָּאן וְשׁוֹמֵר-הַסַּף יוֹשְׁבִים
אֵצֶל שַׁרְכָּאן, וְסִדְּרוּ אֶת הַתַּחְבּשֶׁת וְהַמִּשְׁחָה,
וְהִגִּישׁוּ לוֹ סַמֵּי-הָרְפוּאָה וְחָזְרָה אֵלָיו הַבְּרִיאוּת.
שָׂמְחוּ עַל זֶה שִׂמְחָה גְדוֹלָה וְהוֹדִיעוּ אֶת הַדָּבָר לַצָּבָא,
וּבִשְּׂרוּ בָזֶה הַמֻּסְלִמִים זֶה אֶת זֶה, וְאָמְרוּ: “לְמָחָר הוּא
רוֹכֵב עִמָּנוּ וּמְפַקֵּד עַל הַמָּצוֹר”. אַחַר-כָּךְ אָמַר לָהֶם
שַׁרְכָּאן: “אַתֶּם נִלְחַמְתֶּם הַיּוֹם, וַעֲיַפְתֶּם מִן הַמִּלְחָמָה,
צָרִיךְ שֶׁתֵּלְכוּ לִמְקוֹמוֹתֵיכֶם וְתִישְׁנוּ וְאַל תֵּעוֹרוּ”.
נַעֲנוּ לוֹ לְכָךְ, וּפָנָה כָּל אֶחָד מֵהֶם לְאָהֳלוֹ, וְלֹא נִשְׁאֲרוּ
אֵצֶל שַׁרְכָּאן, אֶלָּא מְעַטִּים מִן הַנְּעָרִים וְהַזְּקֵנָה דַ’את
אַלְדַּוָאהִי. שׂוֹחַח עִמָּהּ מִקְצָת מִן הַלַּיְלָה וְעָלָה עַל
מִשְׁכָּבוֹ לִישֹׁן, וְכֵן הַנְּעָרִים. תְּקְפָה אוֹתָם כֻּלָּם
הַשֵּׁנָה, וְהָיוּ מוּטָלִים כַּמֵּתִים.


אוּלָם בַּאֲשֶׁר לַזְּקֵנָה דַ’את אַלְדַּוָאהִי, הִנֵּה אַחֲרֵי
שֶׁנִּרְדְּמוּ, נִשְׁאֲרָה עֵרָה לְבַדָּה בָּאֹהֶל. הִסְתַּכְּלָה
בְשַׁרְכָּאן וּמָצְאָה אוֹתוֹ שָׁקוּעַ בְּשֵׁנָה. הִזְדַקְּפָה עַל
שְׁתֵּי רַגְלֶיהָ כְּאִלּוּ הָיְתָה דֻבָּה קֵרְחָה אוֹ אֶפְעֶה מְנֻמָּר
וְהוֹצִיאָה מֵחֲגוֹרָתָהּ פִּגְיוֹן מָשׁוּחַ בְּרַעַל, שֶׁאִלּוּ הָיְתָה
מַנִּיחָה אוֹתוֹ עַל צוּר הָיָה מֵמֵס אוֹתוֹ. שָׁלְפָה אוֹתוֹ
מִנַּרְתִּיקוֹ וּבָאָה לִמְרַאֲשׁוֹתֵי שַׁרְכָּאן. הֶעֱבִירָה אֶת
הַפִּגְיוֹן עַל צַוָּארָיו וְשָׁחֲטָה אוֹתוֹ, וְהֵסִירָה אֶת רֹאשׁוֹ
מֵעַל גּוּפוֹ וְקָפְצָה עַל רַגְלֶיהָ וּבָאָה אֶל הַנְּעָרִים
הַיְשֵׁנִים וְכָרְתָה אֶת רָאשֵׁיהֶם, שֶׁלֹּא יִתְעוֹרְרוּ. יָצְאָה מִן
הָאֹהֶל וּבָאָה אֶל אֹהֶל הַשֻּׂלְטָאן וּמָצְאָה אֶת הַנְּעָרִים
שֶׁאֵינָם יְשֵׁנִים. נָטְתָה אֶל אָהֳלוֹ שֶׁל הַמִּשְׁנֶה דִנְדָּאן
וּמָצְאָה אוֹתוֹ קוֹרֵא בַקֻּרְאָן. נָפְלָה עֵינוֹ עָלֶיהָ וְאָמַר:
“בָּרוּךְ בּוֹאֲךָ, הַנָּזִיר עוֹבֵד-הָאֱלֹהִים”. כְּשֶׁשָּׁמְעָה זֹאת
מִפִּי הַמִּשְׁנֶה חָרַד לִבָּה וְאָמְרָה לוֹ: “סִבַּת בּוֹאִי אֵלֶיךָ
בְשָׁעָה זוֹ הִיא, שֶׁשָּׁמַעְתִּי קוֹל קָדוֹשׁ מִקְּדוֹשֵׁי-אֱלֹהִים,
וַהֲרֵינִי הוֹלֵךְ אֵלָיו”, וּפָנְתָה לָלֶכֶת. אָמַר הַמִּשְׁנֶה:
“חֵי-אֱלֹהִים, שֶׁאֲנִי יוֹצֵא בְעִקְּבוֹת נָזִיר זֶה הַלַּיְלָה”. קָם
וְהָלַךְ מֵאֲחוֹרֶיהָ. הִרְגִּישָׁה הָאֲרוּרָה בַּהֲלִיכָתוֹ וְהֵבִינָה
שֶׁהוּא מְעַקֵּב אַחֲרֶיהָ, וְחָשְׁשָׁה שֶׁלֹּא יִתְגַּלֶּה עִנְיָנָהּ,
וְאָמְרָה בְלִבָּהּ: “אִם אֵינִי עוֹקֶבֶת אוֹתוֹ בְמִרְמָה, הֲרֵי
עִנְיָנִי מִתְגַלֶּה עַל יָדוֹ”. פָּנְתָה אֵלָיו מֵרָחוֹק וְאָמְרָה:
“הַמִּשְׁנֶה, הֲרֵי אֲנִי הוֹלֵךְ לְחַפֵּשׂ אוֹתוֹ לִרְאוֹת הֵיכָן הוּא,
וְאַחֲרֵי שֶׁאֶמְצָאֶנּוּ אֲבַקֵּשׁ מִמֶּנּוּ רְשׁוּת שֶׁתָּבוֹא אֵלָיו,
וְאֶחֱזֹר אֵלֶיךָ וְאוֹדִיעֲךָ, שֶׁחוֹשֵׁשׁ אֲנִי, שֶׁאִם תָּבֹא בְּלִי
רְשׁוּת הַקָּדוֹשׁ, תֵּקַע נַפְשׁוֹ מִמֶּנִּי כְּשֶׁיִּרְאֶה אוֹתְךָ
עִמִּי”. כְּשֶׁשָּׁמַע הַמִּשְׁנֶה אֶת דְּבָרָיו, בּוֹשׁ לְהָשִׁיב
עֲלֵיהֶם תְּשׁוּבָה, וְעָזַב אוֹתוֹ וְחָזַר לְאָהֳלוֹ. בִּקֵּשׁ לִישֹׁן
וְלֹא עָרְבָה עָלָיו שְׁנָתוֹ וְדוֹמֶה הָיָה כִּמְעַט שֶׁהָעוֹלָם
כֻּלּוֹ מֵעִיק עָלָיו בְּכָל מַעֲמָסוֹ. קָם וְיָצָא מֵאָהֳלוֹ וְאָמַר
בְּלִבּוֹ: “אֵלֵךְ אֶל שַׁרְכָּאן וַאֲשׂוֹחֵחַ עִמּוֹ עַד הַבֹּקֶר”.
הָלַךְ עַד שֶׁנִּכְנַס לְאָהֳלוֹ שֶׁל שַׁרְכָּאן וּמָצָא אֶת הַדָּם
זוֹרֵם כִּתְעָלָה. רָאָה אֶת הַנְּעָרִים שְׁחוּטִים, וְצָעַק צְעָקָה
שֶׁהֶחֱרִידָה אֶת כָּל אֵלֶּה שֶׁהָיוּ יְשֵׁנִים. אָצוּ הַבְּרִיּוֹת
אֵלָיו וְרָאוּ אֶת הַדָּם זוֹרֵם וְהֵרִימוּ שָׁאוֹן שֶׁל בְּכִיָּה
וַאֲנָחָה. בְּאוֹתָהּ שָׁעָה הֵקִיץ הַשֻּׂלְטָאן צַ’וְא אַלְמַכָּאן
וְשָׁאַל לְסִבַּת הַדָּבָר. אָמְרוּ לוֹ: “שַׁרְכָּאן אָחִיךָ
וְהַנְּעָרִים שְׁחוּטִים”. קָם וּמִהֵר עַד שֶׁנִּכְנַס לָאֹהֶל וּמָצָא
אֶת הַמִּשְׁנֶה דִנְדָּאן מְזַעֵק, וְרָאָה אֶת גּוּפַת אָחִיו בְּלִי
רֹאשׁ וְאָבְדוּ חוּשָׁיו. צָעֲקוּ כָל הַצָּבָא וּבָכוּ וְעָמְדוּ
מִסָּבִיב לְצַ’וְא אַלְמַכָּאן שָׁעָה אַחַת עַד שֶׁשָּׁבָה אֵלָיו
רוּחוֹ. הִסְתַּכֵּל בְּשַׁרְכָּאן וּבָכָה בְכִי מָר. וְעָשׂוּ כָמוֹהוּ
הַמִּשְׁנֶה וְרֻסְתָּם וּבַהַרָאם אוּלָם שׁוֹמֵר-הַסַּף צָעַק
וְהִגְדִּיל מִכֻּלָּם בְּאַנְחָתוֹ, וּבִקֵּשׁ לִנְסֹעַ מִן הַמָּקוֹם
בִּגְלַל הַתַּדְהֵמָה שֶׁהֻכָּה בָּהּ. אָמַר הַמֶּלֶךְ: “כְּלוּם
יוֹדְעִים אַתֶּם מִי הוּא שֶׁעָשָׂה בְאָחִי מַעֲשֶׂה זֶה? וּמַה לִּי
שֶׁאֵינִי רוֹאֶה אֶת הַנָּזִיר הַנִּזּוֹר מִתַּעֲנוּגוֹת הָעוֹלָם
הַזֶּה?” אָמַר הַמִּשְׁנֶה: “לֹא הֵבִיא אֶת הַיָּגוֹן הַזֶּה אֶלָּא
נָזִיר זֶה, הַשָּׂטָן. חֵי-אֱלֹהִים שֶׁנַּפְשִׁי נָקְעָה מִמֶּנּוּ מִן
הַהַתְחָלָה וְעַד הַסּוֹף, שֶׁכֵּן יוֹדֵעַ אֲנִי שֶׁכָּל הַמִּתְחַסֵּד
בְּדָת, רַע הוּא וְנוֹכֵל”. סָאֲנוּ הָאֲנָשִׁים בִּבְכִי וַאֲנָחָה,
וְהִתְפַּלְּלוּ אֶל הַקָּרוֹב לְקוֹרְאָיו וְעוֹנֶה תְפִלָּה, שֶׁיַּפִּיל
בְּיָדָם אֶת הַנָּזִיר הַהוּא הַמְכַחֵשׁ בְּאוֹתוֹת אֱלֹהִים. הֵכִינוּ
לְשַׁרְכָּאן אֶת צָרְכֵי הַקְּבוּרָה וּקְבָרוּהוּ בָּהָר הַהוּא,
וְהִתְאַבְּלוּ עַל מַעֲלָתוֹ הַמְפֻרְסֶמֶת.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וַחֲמִשָּׁה אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהֵכִינוּ
לְשַׁרְכָּאן צָרְכֵי קְבוּרָתוֹ, וּקְבָרוּהוּ בָּהָר הַהוּא,
וְהִתְאַבְּלוּ עַל מַעֲלָתוֹ הַמְפֻרְסֶמֶת, אַחַר-כָּךְ הָיוּ מְצַפִּים
לְשַׁעַר הָעִיר שֶׁיִּפָּתַח, וְלֹא נִפְתַּח, וְלֹא נִרְאוּ לָהֶם עַל
הַחוֹמוֹת עִקְבוֹת אָדָם. תָּמְהוּ תַכְלִית הַתְּמִיהָה. אָמַר הַמֶּלֶךְ
צַ’וְא אַלְמַכָּאן: “חֵי-אֱלֹהִים אֵין אֲנִי עוֹלֶה מֵעֲלֵיהֶם
וַאֲפִלּוּ יִהְיֶה עָלַי לָשֶׁבֶת שָׁנִים וּתְקוּפוֹת, עַד שֶׁאֲנִי
נוֹקֵם נִקְמַת אָחִי שַׁרְכָּאן וּמַחֲרִיב אֶת קוּשְׁטָא וְהוֹרֵג אֶת
מַלְכֵי הַנּוֹצְרִים, וְאִם גַּם יָבוֹא בָזֶה קִצִּי, וְאֶמְצָא מְנוּחָה
מִן הָעוֹלָם הַזֶּה הַשָּׁפָל”. צִוָּה לְהָבִיא אֶת הַמָּמוֹן
שֶׁלְּקָחוּהוּ מִמִּנְזָר מַטְרוּחִנָא וְאָסַף אֶת הַצָּבָא וְחִלֵּק
בֵּינֵיהֶם אֶת הַמָּמוֹן, וְלֹא עָזַב אֶחָד שֶׁלֹּא נָתַן לוֹ וְהֶעֱנִיק
לוֹ מִן הַמָּמוֹן. וְהֵבִיא לְפָנָיו מִכָּל עֵדָה שְׁלשׁ מֵאוֹת פָּרָשׁ
וְאָמַר לָהֶם: שִׁלְחוּ אֶת הַמָּמוֹן לְבָתֵּיכֶם לְהוֹצָאוֹתֵיכֶם
מִשּׁוּם שֶׁאֲנַחְנוּ נִשְׁהֶה כָּאן שָׁנִים וּתְקוּפוֹת עַד שֶׁאֶקַּח
נְקַם אָחִי שַׁרְכָּאן, וְאַף אִם אֲנִי מֵת בְּמָקוֹם זֶה"".
כְּשֶׁשָּׁמְעוּ אַנְשֵׁי-הַצָּבָא דְבָרִים אֵלֶּה, נָטְלוּ מַה שֶּׁנָתַן
לָהֶם מִן הַמָּמוֹן וְעָנוּ לוֹ שֶׁיִּשְׁמְעוּ לִפְקֻדָּתוֹ. הֵבִיא
צַ’וְא אַלְמַכָּאן אֶת הַשְּׁלִיחִים וּמָסַר בְּיָדָם אֶת הַמִּכְתָּבִים
וְצִוָּה אוֹתָם לִמְסֹר אוֹתָם וְאֶת הַמָּמוֹן לְבָתֵּי אַנְשֵׁי
הַצָּבָא וְאָמַר: “הוֹדִיעוּ לָהֶם שֶׁאַנְשֵׁי-הַצָּבָא בְּרִיאִים
וּבְטוּחִים, וְהַגִּידוּ לָהֶם שֶׁאֲנַחְנוּ צָרִים עַל קוּשְׁטָא וְאוֹ
שֶׁנַּחֲרִיב אוֹתָהּ אוֹ נָמוּת. וְאַף אִם אָנוּ שׁוֹהִים חֳדָשִׁים
וְשָׁנִים אֵינֶנּוּ עוֹלִים מֵעָלֶיהָ עַד שֶׁנִּכְבְּשֶׁנָּה”.
אַחַר-כָּךְ צִוָּה אֶת הַמִּשְׁנֶה דִנְדָּאן שֶׁיִּכְתֹּב מִכְתָּב
לַאֲחוֹתוֹ נֻזְהַת אַלזַמָאן, וְאָמַר לוֹ: “הוֹדַע אוֹתָהּ מַה שֶׁאֵרַע
לָנוּ וְהַמַּצָּב שֶׁאָנוּ שְׁרוּיִים בּוֹ, וְצַו אוֹתָהּ עַל יַלְדִּי,
שֶׁכֵּן בְּשָׁעָה שֶׁיָּצָאתִי הָיְתָה אִשְׁתִּי קְרוֹבָה לָלֶדֶת וְאֵין
זֹאת אֶלָּא שֶׁכְּבָר יָלְדָה כָּעֵת, וְאִם יָלְדָה בֵּן, כְּמוֹ
שֶׁשָּׁמַעְתִּי, יְמַהֵר הַשָּׁלִיחַ וִישִׁיבֵנִי דָבָר”. אַחַר-כָּךְ
נָתַן לָהֶם מַשֶּׁהוּ מִן הַמָּמוֹן, נָטְלוּ אוֹתוֹ וְנָסְעוּ תֵּכֶף
וּמִיָּד וְיָצְאוּ בְּנֵי-הָאָדָם לְהִפָּרֵד מֵהֶם וְצִוּוּ אוֹתָם עַל
מָמוֹנָם. אַחֲרֵי שֶׁהָלְכוּ פָּנָה הַמֶּלֶךְ אֶל הַמִּשְׁנֶה דִנְדָּאן
וְעוֹרֵר אוֹתוֹ לְצַוּוֹת אֶת בְּנֵי-הָאָדָם שֶׁיִּתְקַדְּמוּ קָרוֹב
לַחוֹמָה. הִתְקָרְבוּ וְלֹא מָצְאוּ אָדָם עַל הַחוֹמוֹת. תָּמְהוּ עַל
כָּךְ, וְנִשְׁאַר הַשֻּׂלְטָאן בְּאֶבְלוֹ עַל פֵּרוּד אָחִיו שַׁרְכָּאן,
נָבוֹךְ בִּדְבַר הַנָּזִיר הַבַּגְדָּן. וְשָׁהוּ בְכָךְ שְׁלשָׁה יָמִים
וְלֹא רָאוּ אָדָם.


זֶהוּ מַה שֶּׁהָיָה מֵעִנְיַן הַמֻּסְלִמִים. וְאוּלָם בַּאֲשֶׁר
לַיְּוָנִים וּבַאֲשֶׁר לְסִבַּת הֶעָדְרָם בְּאֵלֶּה שְׁלשֶׁת הַיָּמִים,
הִנֵּה דַ’את אַלְדַּוָאהִי אַחֲרֵי מוֹת שַׁרְכָּאן אָצָה בַהֲלִיכָתָהּ
וּבָאָה אֶל הַחוֹמָה וְקָרְאָה בִּלְשׁוֹן יָוָן אֶל הַשּׁוֹמְרִים,
שֶׁיּוֹרִידוּ אֵלֶיהָ אֶת הַחֶבֶל. אָמְרוּ לָהּ: “מִי אַתְּ?” אָמְרָה:
“אֲנִי דַ’את אַלְדַּוָאהִי”. הִכִּירוּ אוֹתָהּ, וְהוֹרִידוּ לָהּ אֶת
הַחֶבֶל, קָשְׁרָה עַצְמָה בוֹ וּמָשְׁכוּ אוֹתָהּ וְהֶעֱלוּהָ.
כְּשֶׁהִגִּיעָה אֲלֵיהֶם, נִכְנְסָה אֶל הַמֶּלֶךְ אַפְרִידוּן וְאָמְרָה:
“מַה הוּא זֶה שֶׁשָּׁמַעְתִּי מִפִּי הַמֻּסְלִמִים? אָמְרוּ שֶׁבְּנִי
חַרְדוּבּ נֶהֱרַג”. אָמַר לָהּ: “אָמְנָם כֵּן”. זָעֲקָה וּבָכְתָה וְלֹא
פָסְקָה לִבְכּוֹת עַד שֶׁהֵבִיאָה אֶת אַפְרִידוּן וְאֶת אֵלֶּה
שֶׁאֶצְלוֹ לְבֶכִי. אַחַר-כָּךְ הוֹדִיעָה אֶת אַפְרִידוּן שֶׁשָּׁחֲטָה
אֶת שַׁרְכָּאן וּשְׁלשִׁים מִן הַנְּעָרִים. שָׂמַח אַפְרִידוּן בְכָךְ
וְהוֹדָה לָהּ וְנָשַׁק אֶת שְׁתֵּי יָדֶיהָ, וְהִתְפַּלֵּל עָלֶיהָ
שֶׁתִּמְצָא נִחוּמִים עַל בְּנָהּ. אָמְרָה: “נִשְׁבַּעְתִּי בַּמָּשִׁיחַ
שֶׁאֲנִי לֹא אֶתְרַצֶּה בַּהֲרִיגַת מֻסְלִם שָׁפָל נִקְמַת מֶלֶךְ
מִמַּלְכֵי הַזְּמָן. וְאֵין זֹאת אֶלָּא שֶׁאֲנִי אָזֹם מְזִמָּה
וַאֲתַכֵּן תַחְבּוּלָה שֶׁאֶהֱרֹג בָּהּ אֶת הַשֻּׂלְטָאן צַ’וְא
אַלְמַכָּאן וְאֶת הַמִּשְׁנֶה דִנְדָּאן וְאֶת שׁוֹמֵר-הַסַּף וְאֶת
רֻסְתָּם וְאֶת בַּהַרָאם וַעֲשֶׂרֶת אֲלָפִים פָּרָשִׁים מִצְּבָא
הָאִסְלָאם. וְאֵינִי מִתְרַצָּה שֶׁיִּהְיֶה רֹאשׁ בְּנִי בְּרֹאשׁ
שַׁרְכָּאן, וּלְעוֹלָם לֹא תִהְיֶה כָּזֹאת”. אַחַר כָּךְ אָמְרָה
לַמֶּלֶךְ אַפְרִידוּן: “דַּע, מֶלֶךְ הַזְּמַן, שֶׁרְצוֹנִי לְסַדֵּר
לִבְנִי אֲסֵפַת-אֵבֶל וְיָגוֹן”. אָמַר אַפְרִידוּן: “עֲשִׂי כָּל מַה
שֶׁאַתְּ רוֹצָה, שֶׁאֵינִי מַמְרֶה אֶת פִּיךְ לְכָל אֲשֶׁר תְּצַוִּי.
וְאִלּוּ גַם עָשִׂית אֶבְלֵךְ זְמַן אָרֹךְ לֹא הָיָה זֶה אֶלָּא מְעָט,
וְאִלּוּ גַם בִּקְּשׁוּ הַמֻּסְלִמִים לָצוּר עָלֵינוּ שָׁנִים
וּתְקוּפוֹת, לֹא יַשִּׂיגוּ מְבֻקָּשָׁם מֵאִתָּנוּ, וְלֹא יַעֲלוּ
בְיָדָם אֶלָּא יְגִיעָה וְעָמָל”. אַחֲרֵי זֶה, אַחֲרֵי אֲשֶׁר גָמְרָה
אֶת הַפֻּרְעָנוּת אֲשֶׁר הֵבִיאָה וְאֶת הַבּשֶׁת אֲשֶׁר הִמְצִיאָה,
לָקְחָה קֶסֶת וּנְיָר וְכָתְבָה עָלָיו: “מֵאֵת דַ’את אַלְדַּוָאהִי,
לִכְבוֹד הַמֻּסְלִמִים. דְּעוּ שֶׁנִּכְנַסְתִּי לְאַרְצְכֶם וְרִמִּיתִי
אֶת נִכְבְּדֵיכֶם וְהָרַגְתִּי לִפְנֵי כֵן אֶת מַלְכְּכֶם עֹמָר
אַלנֻּעְמָאן בְּאֶמְצַע אַרְמוֹנוֹ, וְהָרַגְתִּי גַּם בַּמַּעֲבָר הַצָּר
וּבַמְּעָרָה גִּבּוֹרִים רַבִּים, וְהָאַחֲרוֹנִים שֶׁהֲרַגְתִּים הֵם
שַׁרְכָּאן וּנְעָרָיו. וְאִם יִהְיֶה הַזְּמַן בְּעֶזְרִי, כִּי אָז אֵין
זֹאת אֶלָּא שֶׁאֶהֱרֹג אֶת הַשֻּׂלְטָאן וְאֶת הַמִּשְׁנֶה דִנְדָּאן,
וַאֲנִי הִיא, שֶׁבָּאתִי אֲלֵיכֶם בִּדְמוּת נָזִיר, וְיָצְאוּ מֵאִתִּי
עֲלֵיכֶם מְזִמּוֹת וּמִרְמוֹת. וְאִם חֲפֵצִים אַתֶּם בִּשְׁלוֹמְכֶם
מֵעַתָּה, סְעוּ, וְאִם אַתֶּם מְבַקְשִׁים לְאַבֵּד עַצְמְכֶם
הִשָּׁאֲרוּ. וְאוּלָם אִם תִּשָּׁאֲרוּ לֹא תּוּכְלוּ לַעֲמֹד, שֶׁאַף
אִם תִּשָּׁאֲרוּ שָׁנִים וּתְקוּפוֹת, לֹא תַשִּׂיגוּ מֵאִתָּנוּ
מְבֻקָּשְׁכֶם. וְשָׁלוֹם”. אַחֲרֵי שֶׁכָּתְבָה אֶת הַמִּכְתָּב עָמְדָה
בְאֶבְלָהּ עַל הַמֶּלֶךְ חַרְדוּבּ שְׁלשָׁה יָמִים. וּבַיּוֹם הָרְבִיעִי
קָרְאָה לְפָרָשׁ וְצִוְּתָה עָלָיו לָקַחַת אֶת הַנְּיָר וְלָשִׂים אוֹתוֹ
בְתוֹךְ חֵץ וְלִירוֹת אוֹתוֹ אֶל הַמֻּסְלִמִים. נִכְנְסָה אֶל
הַכְּנֵסִיָּה וְהָיְתָה סוֹפֶדֶת וְבוֹכָה לְאָבְדַן בְּנָהּ, וְאָמְרָה
לְזֶה שֶׁעָלָה לְשִׁלְטוֹן אַחֲרָיו: “אֵין סָפֵק שֶׁאֲנִי הוֹרֶגֶת אֶת
צַ’וְא אַלְמַכָּאן וְאֶת נְסִיכֵי הָאִסְלָאם”.


זֶהוּ מַה שֶּׁהָיָה מֵעִנְיַן דַ’את אַלְדַּוָאהִי. וְאוּלָם בַּאֲשֶׁר
לַמֻּסְלִמִים, הִנֵּה הָיוּ שְׁרוּיִים שְׁלשָׁה יָמִים בִּדְאָגָה
וָעֶצֶב, וּבַיּוֹם הָרְבִיעִי, הִתְבּוֹנְנוּ לְעֵבֶר הַחוֹמָה, וְרָאוּ
פָּרָשׁ וְעִמּוֹ חֵץ-עֵץ וּבְקָצֵה מִכְתָּב. הִמְתִּינוּ לוֹ עַד
שֶׁיָּרָה אוֹת אֲלֵיהֶם. צִוָּה הַשֻּׂלְטָאן אֶת לִקְרֹא אוֹתוֹ.
וּכְשֶׁקְּרָאָהוּ וְשָׁמַע מַה בְּתוֹכוֹ וְיָדַע עִנְיָנוֹ, זָלְגוּ
עֵינָיו דְּמָעוֹת וְצָעַק וְנִרְעַד מֵעָרְמָתָהּ. אָמַר לוֹ הַמִּשְׁנֶה:
“חֵי-אֱלֹהִים, שֶׁנַּפְשִׁי הָיְתָה נוֹקַעַת מִמֶּנָּה מֵאָז”. אָמַר
הַשֻּׂלְטָאן: “וּמְבִישָׁה זוֹ כֵּיצַד עָלָה בְיָדָהּ לְהַעֲרִים
עָלֵינוּ בְעָרְמָתָהּ פַּעֲמַיִם. וְאוּלָם חֵי-אֱלֹהִים, אֵינִי סָר
מִכָּאן עַד שֶׁאֲנִי תּוֹקֵעַ בָּהּ אֶת מְשִׁיחַ הָעוֹפֶרֶת, וְכוֹלֵא
אוֹתָהּ בִּכְלוּב כְּצִפֹּרֶת, וְתוֹלֶה אוֹתָהּ אַחַר-כָּךְ
בְּשַׂעֲרוֹתֶיהָ עַל שַׁעַר קוּשְׁטָא”. הִרְהֵר בְּאָחִיו וּבָכָה בְכִי
מָר. וְאוּלָם הַכּוֹפְרִים, כְּשֶׁבָּאָה אֲלֵיהֶם דַ’את אַלְדַּוָאהִי
וְשָׂחָה לָהֶם מַה שֶׁאֵרַע, שָׂמְחוּ עַל הֲרִיגָתוֹ שֶׁל שַׁרְכָּאן
וְעַל שְׁלוֹמָהּ שֶׁל דַ’את אַלְדַּוָאהִי. חָזְרוּ הַמֻּסְלִמִים
לְשַׁעַר קוּשְׁטָא, וְהִבְטִיחַ אוֹתָם הַשֻּׂלְטָאן, שֶׁכְּשֶׁיִּכְבּשׁ
אֶת הָעִיר יְחַלֵּק שְׁלָלָהּ בֵּינֵיהֶם חֵלֶק כְּחֵלֶק. וְהָיָה כָךְ,
בְּשָׁעָה שֶׁאֵין דִּמְעוֹתָיו שֶׁל הַשֻּׂלְטָאן מִתְיַבְּשׁוֹת
מֵאֶבְלוֹ עַל אָחִיו, וְנִרְזָה גוּפוֹ עַד שֶׁנַּעֲשָׂה כְּקֵיסָם שֶׁל
שִׁנַּיִם. נִכְנַס אֵלָיו הַמִּשְׁנֶה דִנְדָּאן וְאָמַר לוֹ: ""תָּנוּחַ
דַּעְתְּךָ וְיֵרָגַע לְבָבְךָ שֶׁאָחִיךָ לֹא מֵת אֶלָּא בְקִצּוֹ, וְאֵין
תּוֹעֶלֶת בְּאֵבֶל זֶה, וּמַה יָפִים דִּבְרֵי הַמְשׁוֹרֵר שֶׁאָמַר:


אֲשֶׁר לֹא יִהְיֶה, לֹא יְהֵא גַּם בְּתַחְבּוּלָה לְעוֹלָם,


אַךְ אֲשֶׁר הוּא הֹוֶה הוּא יִהְיֶה וְקָם,


אָכֵן יִהְיֶה אֲשֶׁר הוּא הֹוֶה בְּעִתּוֹ


וְרַק אִישׁ בַּעַר מְרֻמֶּה נִבְעָר מִדַּעְתּוֹ.


הַנַּח אֵפוֹא אֶת הַבְּכִי וְאֶת הָאֲנָחָה וְחַזֵּק אֶת לִבְּךָ לָשֵׂאת
אֶת הַנֶּשֶׁק"". אָמַר לוֹ: “הַמִּשְׁנֶה, לִבִּי מָלֵא יָגוֹן עַל מוֹת
אָבִי וְאָחִי וְעַל הֵעָדְרֵנוּ מֵאַרְצֵנוּ, שֶׁדַּעְתִּי נְתוּנָה
לִנְתִינָי”. בָּכָה הַמִּשְׁנֶה וְהַנִּמְצָאִים עִמּוֹ. לֹא פָּסְקוּ
מִלְּהַמְשִׁיךְ בִּמְצוֹרָם עַל קוּשְׁטָא מֶשֶׁךְ זְמָן. וּבְעוֹד הֵם
בְּכָךְ הִגִּיעוּ אֲלֵיהֶם יְדִיעוֹת מִבַּגְדָאד עַל-יְדֵי נָסִיךְ
מִנְּסִיכָיו, וְתָּכְנָן שֶׁאֵשֶׁת הַמֶּלֶךְ צַ’וְא אַלְמַכָּאן חוֹנְנָה
בְּבֵן וּשְׁמוֹ כָּאן מַא כָּאן.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וְשִׁשָּׁה אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
צַ’וְא אַלְמַכָּאן, כְּשֶׁבָּאָה אֵלָיו הַיְדִיעָה שֶׁאִשְׁתּוֹ יָלְדָה
בֵן זָכָר, שָׂמַח שִׂמְחָה גְדוֹלָה וְאָמַר: ""מֵעַכְשָׁו נִתְחַזֵּק
גַּבִּי, שֶׁחוֹנַנְתִּי בְּבֵן שֶׁשְּׁמוֹ כָּאן מַא כָּאן4,וְאָמַר
לַמִּשְׁנֶה דִנְדָּאן: “רְצוֹנִי לַחְדֹּל מִן הָאֵבֶל הַזֶּה, וְלַעֲרֹךְ
לְאָחִי תְפִלּוֹת בִּקְרִיאַת הַקֻּרְאָן וּלְהָקִים לִשְׁמוֹ וְזִכְרוֹ
מִפְעָלִים טוֹבִים”. אָמַר הַמִּשְׁנֶה: “יָפֶה הוּא מַה שֶּׁאַתָּה חָפֵץ
לַעֲשׂוֹת”, צִוָּה לִנְטוֹת הָאֹהָלִים עַל קֶבֶר אָחִיו. נָטוּ אוֹתָם
וְאָסְפוּ מִן הַצָּבָא אֶת כָּל הַקּוֹרְאִים בַּקֻּרְאָן. הָיוּ
מִקְצָתָם קוֹרְאִים וּמִקְצָתָם מַזְכִּירִים שֵׁם אַללָּה עַד לַבֹּקֶר.
נִגַּשׁ הַשֻּׂלְטָאן צַ’וְא אַלְמַכָּאן אֶל קֶבֶר אָחִיו שַׁרְכָּאן,
הִשְׁתַּפֵּךְ בִּדְמָעוֹת וְנָשָׂא קוֹלוֹ בְּבָתֵּי-שִׁיר אֵלֶּה:


הוֹצִיאוּהוּ וְכָל בּוֹכֶה אַחֲרָיו נִשְׁעָר,


כְּמוֹ משֶׁה בְּיוֹם נָדוֹק הָהָר.


עַד בּוֹאָם אֶל קֶבֶר, צְרִיחַ שָׁם


לוֹ חָקָקוּ בְלֵב אֶחָד כֻּלָּם.


לֹא צִפִּיתִי כִּי אֶרְאֶה אֲרוֹנְךָ, חֲבִיבִי,


בִּידֵי אֲנָשִׁים נָשָׂא, רְצוּי לִבִּי.


לֹא, לִפְנֵי אֲשֶׁר אוֹתְךָ בָּאֲדָמָה קָבָרוּ,


לֹא הֶאֱמַנְתִּי כִּי כוֹכָבִים בְּעָפָר יִשְׁקָעוּ.


הֲשׁוֹכֵן צַלְמָוֶת הוּא עָרֵב לַמָּדוֹר


אֲשֶׁר יָפִיצוּ בוֹ פָנָיו זֹהַר וָאוֹר,


לַהֲשִׁיבוֹ לַחַיִּים עָרֵב לוֹ הַמַּהֲלָל


כְּמוֹ הוּקַם אַחֲרֵי נִסְתַּם עָלָיו הַגּוֹלָל.


כְּשֶׁגָּמַר צַ’וְא אַלְמַכָּאן אֶת שִׁירוֹ, בָּכָה וּבָכוּ עִמּוֹ כָל
הָאֲנָשִׁים. בָּא הַמִּשְׁנֶה דִנְדָּאן עַל הַקֶּבֶר וְנָפַל עָלָיו
מֻכֵּה תִמָּהוֹן, וְנָשָׂא קוֹלוֹ בְּבָתֵּי-שִׁיר אֵלֶּה:


עָזָבְתָּ אֶת הַחוֹלֵף וְהִשַּׂגְתָּ אֶת הַקַּיָּם,


וְכָמוֹךָ כְבָר חָלְפוּ רַבִּים מִן הָאָדָם,


וַתִּפָּרֵד מֵחֲצֵרוֹת אֵלּוּ בְּלִי כָּל פְּגָם,


וְחֵלֶף עוֹלָם זֶה תִּשְׂמַח בַּאֲשֶׁר תִּמְצָא שָׁם.


הָיִיתָ לְעַמְּךָ בִּפְנֵי אוֹיֵב מָגִנָּם,


בְּעֵת חִצֵּי-קְרָב נוֹרוּ בְאוּצָם.


אֶרְאֶה מִרְמָה וְשָׁוְא זֶה הָעוֹלָם,


וְנַעֲלוּ הָאֲנָשִׁים עֵת אֶל אֵל שְׁאִיפָתָם.


יִתֵּן לְךָ אֱלֹהֵי כִּסֵּא-הַכָּבוֹד עֵדֶן בַּמָּרוֹם,


וְהִשְׁכִּינְךָ הַמְאַשֵּׁר בְּדֶרֶךְ בְּנָכוֹן מָקוֹם.


וַאֲנִי כְבָר כָּלִיתִי בְּאֶבְלִי עָלֶיךָ,


אֶרְאֶה מִזְרָח וּמַעֲרָב אֲבֵלִים עַל הִפָּקְדֶךָ.


כְּשֶׁגָּמַר הַמִּשְׁנֶה דִנְדָּאן אֶת שִׁירוֹ, בָּכָה בְכִי מַר,
וְנָטְפוּ עֵינָיו פְּנִינִים חֲרוּזוֹת. נִגַּשׁ אָדָם אֶחָד שֶׁהָיָה
מִמֵּרֵעֵי שַׁרְכָּאן שֶׁרֵעוּ לוֹ וּבָכָה, עַד שֶׁזָּרְמוּ דִמְעוֹתָיו
פְּלָגִים, וְהִזְכִּיר מַה שֶּׁהָיוּ בְשַׁרְכָּאן מִן הַמַּעֲלוֹת
וְנָשָׂא קוֹלוֹ בְּבָתֵּי-שִׁיר אֵלֶּה:


הֵיכָן הַמַּתָּת וּנְדִיבוּתְךָ שָׁכְנָה עָפָר?


וְהַגּוּף אַחֲרֶיךָ חֳלִי אוֹתוֹ עָבָר,


מָגֵן כְּבוּדוֹת-נָשִׁים-יְשַׂמַּחֲךָ אֵל – הַבִּיטָה,


הֵן דִּמְעָתִי עַל לֶחֱיִי טוּרִים הֶחֱרִיתָה,


הֲשַׂמְתָּ לִבְּךָ וַתִּתְעַנֵּג עֵת אוֹתָם רָאִיתָ?


חֵי-אֵל לֹא גָלִיתִי אֲשֶׁר לִי מָסַרְתָּ בְּסוֹד


וְלֹא הִבַּטְתִּי הַבֵּט אֶל מַעֲלָתְךָ הוֹד,


מִבְּלִי אֲשֶׁר דְּמָעוֹת פָּצְעוּ אֲרֻבּוֹת עֵינִי,


וְאִם מֵעוֹלָם אֶל זוּלָתְךָ נָשָׂאתִי עַיִן אָנִי,


תִּדַּד שֵׁנָה מֵעֵינַי, עַד נֶצַח יְגוֹנִי.


כְּשֶׁגָּמַר הָאִישׁ אֶת שִׁירוֹ, בָּכָה צַ’וְא אַלְמַכָּאן הוּא
וְהַמִּשְׁנֶה דִנְדָּאן וְסָאֲנוּ כָל הַצָּבָא בְּבֶכִי. הִסְתַּלְּקוּ
אֶל הָאֹהָלִים, וּפָנָה הַשֻּׂלְטָאן אֶל הַמִּשְׁנֶה דִנְדָּאן לְטַכֵּס
עֵצָה בְּעִנְיַן הַמִּלְחָמָה. וְהִמְשִׁיכוּ בְכָךְ יָמִים וְלֵילוֹת,
כְּשֶׁצַ’וְא אַלְמַכָּאן מְשׁוֹמֵם מִן הַצַּעַר וְהַיָּגוֹן, אָמַר לוֹ:
“מִשְׁתּוֹקֵק הָיִיתִי לִשְׁמֹעַ אַגָּדוֹת בְּנֵי-אָדָם וּמְאֹרְעוֹת
הַמְּלָכִים וְסִפּוּרֵי אֲסִירֵי-אַהֲבָה, אֶפְשָׁר יָגֹל זֶה מַה שֶּׁעַל
לִבִּי מִן הַצַּעַר הַגָּדוֹל, וְיַעֲבִיר מֵעָלַי אֶת הַבְּכִי
וְהַהִרְהוּרִים”. אָמַר הַמִּשְׁנֶה: “אִם זוֹ שֶׁתָּסִיר אֶת יְגוֹנְךָ,
הִיא שְׁמִיעַת סִפּוּרֵי הַמְּלָכִים מִן הָעִנְיָנִים שֶׁאֵינָם
שְׁכִיחִים וְסִפּוּרֵי הַקַּדְמוֹנִים עַל אֲסִירֵי-אַהֲבָה וְזוּלָתָם,
הֲרֵי זֶה עִנְיָן קַל, מִשּׁוּם שֶׁאֲנִי לֹא הָיָה לִי עֵסֶק בְּחַיֵּי
אָבִיךָ, יְרַחֵם אוֹתוֹ אֱלֹהִים, אֶלָּא בְּסִפּוּרִים וּבְשִׁירִים.
וְהַלַּיְלָה הַזֶּה אֲנִי מְסַפֵּר לְךָ סִפּוּר הָאוֹהֵב וְהָאֲהוּבָה
כְּדֵי שֶׁיִּרְחַב לְלִבֶּךָ”. כְּשֶׁשָּׁמַע צַ’וְא אַלְמַכָּאן דִּבְרֵי
הַמִּשְׁנֶה דִנְדָּאן, נִתְלָה לִבּוֹ בְמַה שֶּׁהִבְטִיחַ לוֹ, וְלֹא
נִשְׁאַר לוֹ עֵסֶק אֶלָּא לְצַפּוֹת לְבוֹא הַלַּיְלָה, שֶׁיִּשְׁמַע מַה
שֶּׁיְּסַפֵּר הַמִּשְׁנֶה דִנְדָּאן מֵאַגָּדוֹת הַקַּדְמוֹנִים
בַּמְּלָכִים וַאֲסִירֵי-אַהֲבָה. וּכְשֶׁהִגִּיעַ הַלַּיְלָה צִוָּה
לְהַדְלִיק אֶת הַנֵּרוֹת וְאֶת הַמְּנוֹרוֹת, וְהֵכִין מַה שֶּׁהֵם
צְרִיכִים לוֹ מִן הַמַּאֲכָל וְהַמִּשְׁתֶּה וּכְלֵי הַמֻּגָמָר. הֵכִינוּ
לוֹ כָּל זֶה. שָׁלַח אֶל הַמִּשְׁנֶה דִנְדָּאן וּבָא, וְשָׁלַח אֶל
בַּהַרָאם וְרֻסְתָּם וְתָארְכוּשׁ וְרַב שׁוֹמְרֵי-הַסַּף וּבָאוּ.
וּכְשֶׁנִּמְצְאוּ כֻלָּם יַחַד, פָּנָה אֶל הַמִּשְׁנֶה דִנְדָּאן וְאָמַר
לוֹ: “דַּע הַמִּשְׁנֶה, שֶׁהַלַּיְלָה כְבָר בָּא וְהוֹרִיד עַרְפִלּוֹ
עָלֵינוּ וּפְרָשׂוֹ, וּמְבַקְשִׁים אָנוּ שֶׁתְּסַפֵּר לָנוּ מַה
שֶּׁהִבְטַחְתָּנוּ מִן הַסִּפּוּרִים”. אָמַר הַמִּשְׁנֶה: “בְּאַהֲבָה
וּבְכָבוֹד”.


הִרְגִּישָׁה שַׁהַרָזָאד בַּשַּׁחַר שֶׁעָלָה, וְשָׁתְקָה מִן הַשִּׂיחָה
שֶׁנִּתְּנָה לָהּ רְשׁוּת לָהּ.


וּכְשֶׁהִגִּיעַ הַלַּיְלָה הַמֵּאָה
וְשִׁבְעָה אָמְרָה: ""שָׁמַעְתִּי, הַמֶּלֶךְ הַמְאֻשָּׁר, שֶׁהַמֶּלֶךְ
צַ’וְא אַלְמַכָּאן, בְּשָׁעָה שֶׁהָיוּ לְפָנָיו שׁוֹמֵר-הַסַּף
וְרֻסְתָּם וּבַהַרָאם. פָּנָה אֶל הַמִּשְׁנֶה דִנְדָּאן, וְאָמַר: “דַּע
הַמִּשְׁנֶה, שֶׁהַלַּיְלָה כְבָר בָּא וְהוֹרִיד צְעִיפוֹ עָלֵינוּ
וּפְרָשׂוֹ, וּמְבַקְשִׁים אָנוּ שֶׁתְּסַפֵּר לָנוּ מַה
שֶּׁהִבְטַחְתָּנוּ מִן הַסִּפּוּרִים”. אָמַר הַמִּשְׁנֶה: ""בְּאַהֲבָה
וּבְכָבוֹד. דַּע הַמֶּלֶךְ הַמְאֻשָּׁר, שֶׁשָּׁמַעְתִּי מִסִּפּוּרֵי
הָאוֹהֵב וְהָאֲהוּבָה, וּמַה שֶּׁנִּדְבְּרוּ זֶה אֶל זוֹ וּמַה שֶּׁאֵרַע
לָהֶם מִן הַפְּלָאוֹת וְהָעִנְיָנִים הַבִּלְתִּי-שְׁכִיחִים. סִפּוּר
הַמֵּסִיר יְגוֹן הַלְּבָבוֹת וּמְשַׁעֲשֵׁעַ עַד לְשִׁכְחַת צַעַר,
וַאֲפִלּוּ כְּצַעֲרוֹ שֶׁל יַעֲקֹב. וְזֶהוּ





לפי הקראן השליכו החרטומים במצרים חבלים ולא מטות ונהפכו לנחשים.
קראן פרק כ‘ פסוק 68 וכו’.  ↩


באר זמזם, באר ליד הכעבה במכה. לפי האגדה הערבית, היא שנתגלתה להגר בתעותה במדבר, ומימיה פלאות בהם. מקום אברהם קרוב לכעבה, מקום שלפי האגדה התפלל שם אברהם אבינו.  ↩


גבור ערבי בימים קדומים לפני האסלאם ואחד משבעת המשוררים הערבים
הגדולים ביותר.  ↩


מה שהיה היה.  ↩



"
