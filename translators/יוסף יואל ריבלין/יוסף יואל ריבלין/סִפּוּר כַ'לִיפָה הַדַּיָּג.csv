,Title,Translator,Lang,Author,Text
0,סִפּוּר כַ'לִיפָה הַדַּיָּג,יוסף יואל ריבלין,מערבית,יוסף יואל ריבלין,"

הָיָה לְפָנִים, בִּזְמַנִּים שֶׁחָלְפוּ וּבְעִתּוֹת
וְדוֹרוֹת שֶׁעָבְרוּ וּבָטְלוּ, בִּמְדִינַת בַּגְדָאד אָדָם דַּיָּג,
כַ’לִיפָה שְׁמוֹ. וְהָיָה אוֹתוֹ אָדָם עָנִי מְאֹד, קַבְּצָן, וְלֹא
נָשָׂא אִשָּׁה מִיָּמָיו. אֵרַע לוֹ בְיוֹם מִן הַיָּמִים שֶׁנָּטַל
רִשְׁתּוֹ וְהָלַךְ בָּהּ אֶל הַנָּהָר כְּמִנְהָגוֹ לָדוּג לִפְנֵי בוֹא
הַדַּיָּגִים. כְּשֶׁהִגִּיעַ לַנָּהָר, חָגַר מָתְנָיו וְהִפְשִׁיל
שַׁרְווּלָיו, נִגַּשׁ אֶל הַנָּהָר וּפָרַשׂ רִשְׁתּוֹ וְהִשְׁלִיכָהּ
פַּעַם רִאשׁוֹנָה וּשְׁנִיָּה, וְלֹא עָלָה בָהּ כְּלוּם. צַר לְלִבּוֹ
וְנָבוֹכָה דַעְתּוֹ בְעִנְיָנוֹ וְאָמַר:"" מִתְפַּלֵּל אֲנִי לִסְלִיחַת
אֱלֹהִים אֲשֶׁר אֵין אֱלוֹהַּ בִּלְתִּי הוּא, וְשָׁב אֵלָיו
בִּתְשׁוּבָה. אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן
וְהָאַדִּיר. אֵת אֲשֶׁר חָפֵץ אֱלֹהִים הָיָה וַאֲשֶׁר לֹא יַחְפֹּץ לֹא
יִהְיֶה. הַפַּרְנָסָה הִיא עַל יְרוֹמָם וְיִתְעַלֶּה. וּכְשֶׁאֱלֹהִים
נוֹתֵן לְעַבְדּוֹ אֵין מְעַכֵּב עַל יָדוֹ, וּכְשֶׁהוּא מוֹנֵעַ
מֵעַבְדּוֹ לֹא יִתֵּן לוֹ אַף אֶחָד"". וּמֵרֹב מַה שֶּׁהִגִּיעוֹ מִן
הַצַּעַר נָשָׂא קוֹלוֹ בִשְׁנֵי בָתֵּי־שִׁיר אֵלֶּה:
אִם שׁוֹאָתוֹ הַזְּמַן יָרָה בְךָ,
הָכֵן לָהּ אֹרֶךְ־רוּחַ וְהַרְחֵב לִבְּךָ.
כִּי אֱלֹהֵי הַבְּרִיאוֹת בִּנְדִיבוּתוֹ כִּי רַבָּה,
יָבִיא אַחֲרֵי קָשֶׁה הַקַּל, בְּחַסְדּוֹ, וּבָא.



יָשַׁב שָׁעָה אַחַת מְהַרְהֵר בְּעִנְיָנוֹ,
כְּשֶׁרֹאשׁוֹ מֻרְכָּן לָאָרֶץ, וְאַחַר־כָּךְ נָשָׂא קוֹלוֹ
בְּבָתֵּי־שִׁיר אֵלֶּה:
הַאֲרֵךְ רוּחֲךָ אִם מָתוֹק הַזְּמַן וְאִם מָר.
וְדַע כִּי אֱלֹהִים יְבַצַּע אֶת אֲשֶׁר אָמָר.
הַרְבֵּה יֵשׁ אֲשֶׁר לַיְלָה בִּדְאָגוֹת עָבַרְתָּ,
כְּפֶצַע תְּטַפֵּל בּוֹ, עַד בַּשַּׁחַר גָּרַדְתָּ.
עוֹבְרִים עַל אָדָם מְאֹרָעוֹת וְחָדְלוּ,
עֲדֵי לֹא עוֹד עַל דַּעְתּוֹ יַעֲלוּ.



אָמַר בְּלִבּוֹ:"" מַשְׁלִיךְ אֲנִי זֹאת הַפַּעַם
הָאַחֲרוֹנָה וְאֶשָּׁעֵן עַל אֱלֹהִים, אֶפְשָׁר לֹא יַכְזִיב
תִּקְוָתִי"". נִגַּשׁ וְהִשְׁלִיךְ הָרֶשֶׁת כְּכָל אֲשֶׁר הִשִּׂיגָה
זְרוֹעוֹ וְגָלַל חַבְלָהּ וְהִמְתִּין שָׁעָה זְמַן וּמְשָׁכָהּ
וּמְצָאָהּ כְּבֵדָה.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וּשְׁנַיִם, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁכַ’לִיפָה
הַדַּיָּג הִשְׁלִיךְ רִשְׁתּוֹ כַמָּה פְעָמִים, מִבְּלִי לְהַעֲלוֹת
כְּלוּם וְשֶׁהָיָה מְהַרְהֵר בְּעִנְיָנוֹ, וְאָמַר בָּתֵּי־הַשִּׁיר
הַנִּזְכָּרִים, וּלְבַסּוֹף אָמַר:"" מַשְׁלִיךְ אֲנִי זֹאת הַפַּעַם
הָאַחֲרוֹנָה וְאֶשָּׁעֵן עַל אֱלֹהִים, אֶפְשָׁר לֹא יַכְזִיב תִּקְוָתִי
“, וְנִגַּשׁ וְהִשְׁלִיךְ הָרֶשֶׁת, וְהִמְתִּין שָׁעָה זְמַן וּמְשָׁכָהּ
וּמְצָאָהּ כְּבֵדָה. כְּשֶׁהִכִּיר שֶׁכְּבֵדָה הִיא, טִלְטְלָהּ
בִּזְהִירוּת וּמְשָׁכָהּ עַד שֶׁעָלְתָה לַיַּבָּשָׁה וְהִנֵּה בָהּ קוֹף
עִוֵּר בְּעַיִן אַחַת וּפִסֵּחַ. כְּשֶׁרָאָהוּ כַ’לִיפָה אָמַר:” אֵין
חַיִל וְאֵין כֹּחַ אֶלָּא לֵאלֹהִים. אָכֵן לֵאלֹהִים אָנוּ וְאֵליָו
אָנוּ שָׁבִים. מַה הוּא הַמַּזָּל הַמְזֹהָם הַזֶּה וְהַגּוֹרָל הָרָע?
מַה הוּא שֶׁהִגִּיעַ לִי בְיוֹם מְבֹרָךְ זֶה? וְאוּלָם כָּל זֶה הוּא
בִגְזֵרַת אֱלֹהִים יִתְעַלֶּה“. נָטַל אֶת הַקּוֹף וּקְשָׁרוֹ בְחֶבֶל
וְנִגַּשׁ אֶל עֵץ גָּבוֹהַּ עַל שְׂפַת הַנָּהָר וְקָשַׁר אֵלָיו אֶת
הַקּוֹף. וְהָיָה עִמּוֹ שׁוֹט. הֱרִימוֹ בָאֲוִיר וּבִקֵּשׁ לְהוֹרִידוֹ
עַל הַקּוֹף. נָתַן אֱלֹהִים לַקּוֹף אֶת הַיְכֹלֶת לְדַבֵּר בְּלָשׁוֹן
בְּרוּרָה וְאָמַר לוֹ:” הוֹי כַ’לִיפָה, הָשֵׁב יָדְךָ וְאַל תַּכֵּנִי,
וְעָזְבֵנִי קָשׁוֹר לְעֵץ זֶה וְלֵךְ אֶל הַנָּהָר וְהַשְׁלֵךְ רִשְׁתְּךָ
וְהִשָׁעֵן עַל אֱלֹהִים, שֶׁהוּא נוֹתֵן לְךָ מְזוֹנוֹתֶיךָ“.
כְּשֶׁשָּׁמַע כַ’לִיפָה אֶת דִּבְרֵי הַקּוֹף, נָטַל אֶת הָרֶשֶׁת
וְנִגַּשׁ אֶל הַנָּהָר, וְהִשְׁלִיכָהּ וְשִׁלְשֵׁל אֵלֶיהָ אֶת הַחֶבֶל.
אַחַר־כָּךְ מְשָׁכָהּ וּמְצָאָהּ כְּבֵדָה יוֹתֵר מֵאֲשֶׁר בַּפַּעַם
הָרִאשׁוֹנָה. לֹא פָסַק מִטַּפֵּל בָּהּ עַד שֶׁעָלְתָה לַיַּבָּשָׁה,
וְהִנֵּה בָהּ קוֹף שֵׁנִי, שִׁנָּיו הַקִּדְמִיּוֹת פְּסוּקוֹת, עֵינַיִם
בַּאֲבַר־קָלָל מְכֻחָלוֹת וְיָדָיו בְחִנָּא צְבוּעוֹת וְהוּא צוֹחֵק,
וּבַחֲלָצָיו בֶּגֶד בְּלָיוֹת. אָמַר כַ’לִיפָה:” הַתְּהִלָּה לֵאלֹהִים
שֶׁהֵמִיר אֶת דְּגֵי־הַנָּהָר בְּקוֹפִים“. בָּא אֶל אוֹתוֹ הַקּוֹף
הַקָּשׁוּר לָעֵץ וְאָמַר לוֹ:” הַבֵּט בִּישׁ־גַּדָּא, מַה מְּכֹעָר הוּא
מַה שֶּׁיָּעַצְתָּ אוֹתִי. לֹא הִפִּילַנִי בַקּוֹף הַשֵּׁנִי אֶלָּא
אַתָּה, שֶׁכֵּן מִשּׁוּם זֶה שֶׁאַתָּה נִקְרֵיתָ לְפָנַי בַּבֹּקֶר
בְּפִסְחוֹנְךָ וְעִוְרוֹנְךָ,1 נַעֲשֵׂיתִי
עָלוּב וְיָגֵעַ בְּאֵין לִי אֲדַרְכְּמוֹן וְלֹא דִינָר“. נָטַל
מִשְׁעַנְתּוֹ בְּיָדוֹ וְהֵנִיף אוֹתָהּ בָּאֲוִיר שָׁלשׁ פְּעָמִים
וּבִקֵּשׁ לְהוֹרִידָהּ עַל הַקּוֹף. בִּקֵּשׁ מִמֶּנּוּ רַחֲמִים וְאָמַר
לוֹ:” מְבַקֵּשׁ אֲנִי מִמְּךָ בְּשֵׁם אֱלֹהִים שֶׁתִּמְחַל לִי בְגִין
חֲבֵרִי זֶה, וּשְׁאַל מִמֶּנּוּ אֶת אֲשֶׁר אַתָּה חָפֵץ, שֶׁהוּא מוֹבִיל
אוֹתְךָ אֶל אֲשֶׁר תִּרְצֶה“. הִשְׁלִיךְ כַ’לִיפָה אֶת הַמִּשְׁעֶנֶת
וְסָלַח לוֹ. בָּא אֵלָיו הַקּוֹף הַשֵּׁנִי וְעָמַד אֶצְלוֹ. אָמַר לוֹ
הַקּוֹף:” כַ’לִיפָה, דְּבָרִים אֵלּוּ אֵין מוֹעִיל לְךָ בָּהֶם אֶלָּא
אִם כֵּן אַתָּה מְצַיֵּת לִי לְמַה שֶׁאֹמַר לְךָ. וּכְשֶׁאַתָּה שׁוֹמֵעַ
לְקוֹלִי וּמְצַיֵּת לִי וְאֵינְךָ מַמְרֶה אֶת פִּי, אֶהְיֶה אֲנִי
הַסִּבָּה לְהַעֲשִׁירְךָ“. אָמַר לוֹ כַ’לִיפָה:” מַה הוּא שֶׁתֹּאמַר לִי
שֶׁאֲצַיֵּת לְךָ בּוֹ?"" אָמַר לוֹ:"" הַנִּיחֵנִי קָשׁוּר לִמְקוֹמִי
וְלֵךְ אֶל הַנָּהָר וְהַשְׁלֵךְ רִשְׁתְּךָ, וְאַגִּיד לְךָ אֶת הַדָּבָר
שֶׁתַּעֲשֶׂה אַחֲרֵי זֶה“. נָטַל כַ’לִיפָה אֶת הָרֶשֶׁת וְהָלַךְ אֶל
הַנָּהָר וְהִשְׁלִיךְ אוֹתָהּ וְהִמְתִּין אַחֲרֵי זֶה שָׁעָה.
אַחַר־כָּךְ מָשַׁךְ אוֹתָהּ וּמְצָאָהּ כְּבֵדָה. וְלֹא פָסַק לְטַפֵּל
בָּהּ עַד שֶׁהֶעֱלָה אוֹתָהּ לַיַּבָּשָׁה. וְהִנֵּה בָהּ קוֹף אַחֵר,
אֶלָּא שֶׁקּוֹף זֶה אָדֹם וּבְמָתְנָיו בֶּגֶד תָּכֹל וְהוּא צָבוּעַ
בְחִנָּא בִשְׁתֵּי יָדָיו וּבִשְׁתֵּי רַגְלָיו וְעֵינָיו מְכֹחָלוֹת
בַּאֲבַר־קָלָל. כְּשֶׁרָאָה אוֹתוֹ כַ’לִיפָה אָמַר:” הַשֶּׁבַח
לֵאלֹהִים הָאַדִּיר, יִשְׁתַּבַּח אֲדוֹן הָאֲדוֹנִים. אָכֵן יוֹם זֶה
מְבֹרָךְ מֵרֹאשׁוֹ וְעַד סוֹפוֹ, שֶׁכֵּן מַזָּלוֹ מָלֵא אשֶׁר בְּפָנָיו
שֶׁל הַקּוֹף הָרִאשׁוֹן, וְהַמְּגִלָּה נִכֶּרֶת עַל פִּי הַכְּתֹבֶת
שֶׁבְּרֹאשָׁהּ. יוֹם זֶה יוֹם קוֹפִים הוּא. וְלֹא נוֹתַר עוֹד בַּנָּהָר
גַּם דָּג אֶחָד, וְלֹא יָצָאנוּ הַיּוֹם אֶלָּא לָדוּג קוֹפִים.
הַתְּהִלָּה לֵאלֹהִים שֶׁהֵמִיר אֶת הַדָּגִים בְּקוֹפִים“. פָּנָה אֶל
הַקּוֹף הַשְּׁלִישִׁי וְאָמַר לוֹ:” וְאֵיזֶה דָבָר הִנְּךָ אַף אַתָּה
בִּישׁ גַּדָּא?"" אָמַר לוֹ:"" כְּלוּם אִי אַתָּה מַכִּיר אוֹתִי,
כַ’לִיפָה?"" אָמַר לוֹ:“לָאו”. אָמַר לוֹ:"" אֲנִי קוֹפוֹ שֶׁל אַבּוּ
אלסַּעַדָאת הַשֻּׁלְחָנִי הַיְּהוּדִי“. אָמַר לוֹ כַ’לִיפָה:” וּמָה
אַתָּה עוֹשֶׂה לוֹ?"" אָמַר לוֹ:"" בַּבֹּקֶר הַשְׁכֵּם בְּרֵאשִׁית הַיּוֹם
אֲנִי בָא אֵלָיו, הוּא מַרְוִיחַ חֲמִשָּׁה דִינָרִים, וּבָא אֵלָיו
בָּעֶרֶב בְּסוֹף הַיּוֹם, וְהוּא מַרְוִיחַ חֲמִשָּׁה דִינָרִים“. פָּנָה
כַ’לִיפָה אֶל הַקּוֹף הָרִאשׁוֹן וְאָמַר לוֹ:” הַבֵּט בִּישׁ־גַּדָּא,
כַּמָּה יָפִים קוֹפֵיהֶם שֶׁל אֲנָשִׁים. וְאוּלָם אַתָּה נִקְרֵיתָ
לְפָנַי בַּבֹּקֶר הַשְׁכֵּם בְּפִסְחוֹנְךָ וּבְעִוְרוֹנְךָ וְרֹעַ
מַזָּלְךָ, וְכָךְ הִנְנִי עָנִי, פּוֹשֵׁט־רֶגֶל וְרָעֵב“. נָטַל אֶת
הַמִּשְׁעֶנֶת וְהֵנִיף אוֹתָהּ בָּאֲוִיר שָׁלשׁ פְּעָמִים, וּבִקֵּשׁ
לְהוֹרִידָהּ עָלָיו. אָמַר לוֹ קוֹפוֹ שֶׁל אַבּוּ אלסַּעַדָאת:” הַנַּח
לוֹ כַ’לִיפָה, וְהָסֵר יָדְךָ וּבֹא אֶצְלִי שֶׁאֹמַר לְךָ אֶת הַדָּבָר
שֶׁתַּעֲשֶׂה“. הִשְׁלִיךְ כַ’לִיפָה אֶת הַמִּשְׁעֶנֶת מִיָּדוֹ וְנִגַּשׁ
אֵלָיו וְאָמַר לוֹ:” עַל אֵיזֶה דָבָר אַתָּה מְדַבֵּר אֵלַי, נְשִׂיא
הַקּוֹפִים כֻּלָּם?"" אָמַר לוֹ:"" טֹל אֶת הָרֶשֶׁת וְהַשְׁלֵךְ אוֹתָהּ
בַּנָּהָר, וְהַנִּיחֵנִי אוֹתִי וְאֶת הַקּוֹפִים יוֹשְׁבִים אֶצְלְךָ.
וְכָל מַה שֶּׁיַּעֲלֶה לְךָ בְרִשְׁתְּךָ הֲבִיאֵהוּ וּבֹא אֶצְלִי,
וַאֲנִי מַגִּיד לְךָ דָּבָר שֶׁיְּשַׂמַּח אוֹתְךָ"".


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וּשְׁלשָׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁקּוֹפוֹ
שֶׁל אַבּוּ אלסַּעַדָאת אָמַר לְכַ’לִיפָה:"" טֹל רִשְׁתְּךָ וְהַשְׁלֵךְ
אוֹתָהּ בַּנָּהָר, וּמַה שֶּׁאַתָּה מַעֲלֶה בָהּ הֲבִיאֵהוּ וּבֹא
אֶצְלִי, וַאֲנִי מַגִּיד לְךָ דָּבָר שֶׁיְּשַׂמֵּחַ אוֹתְךָ“. אָמַר לוֹ
כַ’לִיפָה:” שָׁמַעְתִּי וּכְמִצְוָתְךָ אֶעֱשֶׂה"". נָטַל אֶת הָרֶשֶׁת
וְגָלַל אוֹתָהּ עַל כְּתֵפוֹ וְנָשָׂא קוֹלוֹ בְּבָתֵּי־שִׁיר
אֵלֶּה:
בְּצַר לִבִּי אֶקְרָא בוֹרְאִי הָאֵל
לְעֶזְרָה, כָּל קָשֶׁה יוּכַל לְהָקֵל.
וְלִפְנֵי הַתְעִיף עַיִן, בְּחֶסֶד אֱלֹהֵינוּ
יְשַׁחְרֵר שָׁבוּי, וְנִשְׁבָּר יְאַחֶנּוּ.
מְסֹר אֵפוֹא לָאֵל הָעִנְיָנִים כֻּלָּם,
הֵן חֲסָדָיו כָּל בַּעַל־עֵינַיִם יְדָעָם.

נָשָׂא עוֹד קוֹלוֹ בִשְׁנֵי בָתֵּי־שִׁיר אֵלֶּה:



אַתָּה אֲשֶׁר הָאֲנָשִׁים בֶּעָמָל תַּטֵּל,
תָּנִיחַ מִדְּאָגוֹת וְסִבַּת־צָרוֹת תַּפֵּל.
אַל תְּשִׁיתֵנִי שׁוֹאֵף אֲשֶׁר הַשֵּׂג לֹא אוּכַל.
כַּמָּה שׁוֹאֲפִים הָיְתָה הַשָּׂגַת חֶפְצָם לְאַל.

כְּשֶׁגָּמַר כַ’לִיפָה אֶת שִׁירוֹ נִגַּשׁ אֶל הַנָּהָר
וְהִשְׁלִיךְ אֶת רִשְׁתּוֹ, וְהִמְתִּין לָהּ שָׁעָה. אַחַר־כָּךְ מָשַׁךְ
אוֹתָהּ, וְהִנֵּה בְתוֹכָהּ לִוְיָתָן שֶׁרֹאשׁוֹ גָדוֹל וּזְנָבוֹ דוֹמֶה
כְאִלּוּ הוּא כַף־בּוֹחֶשֶׁת וְעֵינָיו כְּאִלּוּ הֵן שְׁנֵי דִינָרִים.
כְּשֶׁרָאָה אוֹתוֹ כַ’לִיפָה שָׂמַח בּוֹ, שֶׁכֵּן לֹא דָג כְּדֻגְמָתוֹ
בְּכָל יְמֵי חַיָּיו. נְטָלוֹ מִשְׁתָּאֶה לוֹ וְהֵבִיאוֹ אֶל קוֹף אַבּוּ
אלסַּעַדָאת הַיְּהוּדִי, גֵּאֶה כְאִלּוּ הוּא מֶלֶךְ הָעוֹלָם כֻּלּוֹ.
אָמַר לוֹ:"" מָה רְצוֹנְךָ לַעֲשׂוֹת בָּזֶה, כַ’לִיפָה? וּמַה הוּא
שֶׁתַּעֲשֶׂה בְקוֹפְךָ?"" אָמַר לוֹ כַ’לִיפָה:"" מַגִּיד אֲנִי לְךָ,
נְשִׂיא הַקּוֹפִים כֻּלָּם, אֶת אֲשֶׁר אֲנִי עוֹשֶׂה. דַּע שֶׁקּוֹדֶם
לַכֹּל, אֲתַקֵּן לִי עֵצָה לְהַשְׁמִיד אוֹתוֹ אָרוּר, קוֹפִי, וְאֶקַּח
לִי אוֹתְךָ תְּמוּרָתוֹ, וַאֲנִי מַאֲכִיל אוֹתְךָ בְּכָל יוֹם כָּל
אֲשֶׁר תִּתְאַוֶּה לוֹ“. אָמַר לוֹ הַקּוֹף:” בִּהְיוֹת שֶׁבָּחַרְתָּ
בִי, הֲרֵי אַגִּיד לְךָ אֲנִי אֶת אֲשֶׁר תַּעֲשֶׂה, שֶׁתִּהְיֶה בוֹ
תַּקָּנָה לְמַצָּבְךָ, אִם יִרְצֶה אֱלֹהִים יִתְעַלֶּה, וְהָבֵן אֶת
אֲשֶׁר אֲנִי אוֹמֵר לְךָ, וְהוּא שֶׁתְּסַדֵּר גַּם לִי אֲנִי חֶבֶל
וְתִקְשֹׁר אוֹתִי בוֹ לְעֵץ, וְתַנִּיחֵנִי וְתֵלֵךְ אֶל תּוֹךְ מֵזַח
הַנָּהָר, וְתַשְׁלִיךְ רִשְׁתְּךָ בְּתוֹךְ נְהַר חִדֶּקֶל. וּכְשֶׁאַתָּה
מַשְׁלִיךְ אוֹתָהּ, הַמְתֵּן לָהּ קְצָת וּמָשְׁכֶנָּה, שֶׁכֵּן תִּמְצָא
בָהּ דָּג שֶׁלֹּא רָאִיתָ בְכָל יְמֵי חַיֶּיךָ נָאֶה הֵימֶנּוּ. טֹל
אוֹתוֹ וַהֲבִיאֵהוּ אֶצְלִי, וַאֲנִי אוֹמֵר לְךָ מַה שֶּׁתַּעֲשֶׂה
אַחַר־כָּךְ“. בְּאוֹתָהּ שָׁעָה קָם כַ’לִיפָה תֵכֶף וּמִיָּד
וְהִשְׁלִיךְ אֶת הָרֶשֶׁת לְתוֹךְ נְהַר חִדֶּקֶל וּמְשָׁכָהּ, וְרָאָה
בְתוֹכָהּ דָּג לָבָן בְּגָדְלוֹ שֶׁל כֶּבֶשׂ, שֶׁלֹּא רָאָה כָמוֹהוּ
בְכָל יְמֵי חַיָּיו, וְהוּא גָדוֹל מִן הַלִּוְיָתָן הָרִאשׁוֹן. נְטָלוֹ
וְהָלַךְ עִמּוֹ אֶל הַקּוֹף. אָמַר לוֹ הַקּוֹף:”קַח לְךָ מִדָּה שֶׁל
עֵשֶׂב יָרֹק, וְשִׂים חֶצְיוֹ בְתוֹךְ קֻפָּה, וְהַנַּח אֶת הַדָּג עָלָיו
וְכַסֵּה אוֹתוֹ בַּמַּחֲצִית הַשְּׁנִיָּה, וַעֲזֹב אוֹתָנוּ קְשׁוּרִים.
וְשָׂא אֶת הַקֻּפָּה עַל כְּתֵפְךָ וְהַכְנֵס אוֹתָהּ אֶל מְדִינַת
בַּגְדָאד, וְכָל מַה שֶּׁיְּדַבֵּר אֵלֶיךָ וְיִשְׁאַל אוֹתְךָ אַל
תָּשִׁיב לוֹ תְשׁוּבָה עַד שֶׁתִּכָּנֵס לְשׁוּק הַשֻּׁלְחָנִים,
וְתִמְצָא בְרֹאשׁ הַשּׁוּק אֶת חֲנוּתוֹ שֶׁל הָאוּמָן אַבּוּ אלסַּעַדָאת
הַיְּהוּדִי זְקַן הַשֻּׁלְחָנִים, וְתִרְאֶה אוֹתוֹ יוֹשֵׁב עַל יְצוּעַ
סַפְסָל, מֵאַחֲרֵי גַבּוֹ כַּר וּלְפָנָיו שְׁתֵּי תֵבוֹת, הָאַחַת
לְזָהָב וְהַשְּנִיָּה לְכֶסֶף. וּלְיָדוֹ מַמְלוּכִּים וַעֲבָדִים
וּמְשָׁרְתִים. גֵּשׁ אֵפוֹא אֵלָיו וְהַנַּח אֶת הַקֻּפָּה לְפָנָיו
וֶאֱמֹר לוֹ:“אַבּוּ אלסַּעַדָאת, יָצָאתִי הַיּוֹם לָדוּג וְהִשְׁלַכְתִּי
אֶת הָרֶשֶׁת לְמַזָּלְךָ, וְשָׁלַח לִי אֱלֹהִים יִתְעַלֶּה דָּג זֶה”.
וּכְשֶׁהוּא אוֹמֵר לְךָ: “כְּלוּם הֶרְאֵיתָ אוֹתוֹ לְזוּלָתִי?” אֱמֹר
לוֹ:“לָאו”, אָז יִקָּחֶנּוּ מִמְּךָ וְיִתֵּן לְךָ דִינָר. הַחֲזֵר אוֹתוֹ
אֵלָיו, וְהוּא נוֹתֵן לְךָ שְׁנֵי דִינָרִים. הַחֲזֵר אוֹתָם לוֹ. וּכְכָל
מַה שֶּׁיִּתֵּן לְךָ, הַחֲזִירֶנּוּ אֵלָיו. וַאֲפִלּוּ הוּא נוֹתֵן לְךָ
מִשְׁקָלוֹ זָהָב, אַל תִּטֹּל מִמֶּנּוּ כְלוּם. וּכְשֶׁהוּא אוֹמֵר
לְךָ:“אֱמֹר לִי אֵפוֹא, מָה אַתָּה מְבַקֵּשׁ?” וְאָמַרְתָּ לוֹ:""
וְהָאֱלֹהִים, אֵינִי מוֹכְרוֹ לְךָ אֶלָּא בִשְׁתֵּי מִלִּים“.
וּכְשֶׁהוּא אוֹמֵר לְךָ:” מָה הֵן שְׁתֵּי הַמִּלִּים?"" אֱמֹר לוֹ:"" קוּם
עַל רַגְלֶיךָ וֶאֱמֹר:"" הֱווּ עֵדִים, כָּל הַנִּמְצָאִים בַּשּׁוּק,
שֶׁהֲמִירוֹתִי קוֹפוֹ שֶׁל כַ’לִיפָה תְּמוּרַת קוֹפִי, וְהֶחֱלַפְתִּי
חֶלְקוֹ בְחֶלְקִי וּמַזָּלוֹ בְמַזָּלִי, זֶהוּ מְחִירוֹ וְאֵין לִי חֵפֶץ
בַּזָּהָב“. וּכְשֶׁהוּא עוֹשֶׂה זֹאת עִמְּךָ, הֲרֵינִי מַשְׁכִּים
וּמַעֲרִיב אֶצְלְךָ כָּל יוֹם, וּתְהֵא מַרְוִיחַ בְּכָל יוֹם עֲשָׂרָה
דִינָרִים זָהָב. וְאַבּוּ אלסַּעַדָאת הַיְּהוּדִי, יָבוֹא אֵלָיו כָּל
בֹּקֶר קוֹפוֹ זֶה הָעִוֵּר בְּעֵינוֹ הָאַחַת וְהַפִּסֵּחַ,
וְיִפְגָּעֶנּוּ אֱלֹהִים בְכָל יוֹם בִּקְנָס שֶׁיִּהְיֶה חַיָּב
לְשַׁלֵּם, וְלֹא יֶחְדַּל מִכָּךְ עַד אֲשֶׁר יֵעָנִי וְלֹא יִהְיֶה
בְיָדוֹ כְלוּם, כָּל עִקָּר. שְׁמַע אֵפוֹא לִי לְמַה שֶׁאֲנִי אוֹמֵר
לְךָ, כְּדֵי שֶׁתִּהְיֶה מְאֻשָּׁר וּבַדֶּרֶךְ הַנְּכוֹחָה”.
כְּשֶׁשָּׁמַע כַ’לִיפָה הַדַּיָּג אֶת דִּבְרֵי הַקּוֹף, אָמַר לוֹ:""
מְקַבֵּל אֲנִי מַה שֶּׁאַתָּה מְיָעֵץ אוֹתִי, מֶלֶךְ הַקּוֹפִים כֻּלָּם.
וְאוּלָם אוֹתוֹ בִישׁ־גַּדָּא, אַל יְבָרְכֶנּוּ אֱלֹהִים, אֵינִי יוֹדֵעַ
מַה לַּעֲשׂוֹת בּוֹ“. אָמַר לוֹ:” שַׁלַּח אוֹתוֹ
חָפְשִׁי שֶׁיֵּלֵךְ לְתוֹךְ הַמַּיִם, וְשַׁחְרְרֵנִי אַף אָנִי“. אָמַר
לוֹ:” שָׁמַעְתִּי וּכִדְבָרְךָ אֶעֲשֶׂה"". נִגַּשׁ אֶל הַקּוֹפִים
וְהִתִּירָם וְיָרְדוּ לְתוֹךְ הַנָּהָר. נִגַּשׁ כַ’לִיפָה אֶל הַדָּג
וּנְטָלוֹ וְרָחַץ אוֹתוֹ, וְשָׂם תַּחְתָּיו עֵשֶׂב יָרֹק בַּסַּל, וְאַף
כִּסָּהוּ בְעֵשֶׂב. טָעַן אוֹתוֹ עַל כְּתֵפוֹ, כְּשֶׁהוּא מְזַמֵּר זֶמֶר
זֶה:


הַשְׁלֵךְ יְהָבְךָ עַל אֲדוֹן הַשָּׁמַיִם וְתִשְׁלַם,
וַעֲשֵׂה טוֹב כָּל יָמֶיךָ וְלֹא תִנָּחֵם לְעוֹלָם,
וְאַל תֵּחָבֵר לָאֲנָשִׁים הַחֲשׁוּדִים, שֶׁלֹּא יַחְשְׁדוּ בְךָ,


וּשְׁמֹר לְשׁוֹנְךָ וְאַל תְּגַדֵּף, שֶׁלֹּא יְגַדְּפוּ אוֹתְךָ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וְאַרְבָּעָה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁכַ’לִיפָה
הַדַּיָּג זִמֵּר אוֹתוֹ זֶמֶר.


וּכְשֶׁגָּמַר מִזְמוֹרוֹ, טָעַן אֶת הַקֻּפָּה עַל
כְּתֵפוֹ וְהָלַךְ לוֹ עַד שֶׁנִּכְנַס לִמְדִינַת בַּגְדָאד.
כְּשֶׁנִּכְנַס אֵלֶיהָ הִכִּירוּ אוֹתוֹ בְנֵי אָדָם, וְהָיוּ קוֹרְאִים
אֵלָיו וְאוֹמְרִים: "" מַה הוּא זֶה שֶׁעִמְּךָ, כַ’לִיפָה“. וְאוּלָם הוּא
לֹא שָׁעָה גַם אֶל אֶחָד מֵהֶם, עַד שֶׁהִגִּיעַ לְשׁוּק הַשֻּׁלְחָנִים.
עָבַר עַל פְּנֵי הַחֲנֻיּוֹת כְּפִי שֶׁצִוָּהוּ הַקּוֹף. הִתְבּוֹנֵן
לְאוֹתוֹ יְהוּדִי וְרָאָה אוֹתוֹ יוֹשֵׁב בַּחֲנוּת וְהַנְּעָרִים
בְּשֵׁרוּתוֹ, וְדוֹמֶה כְאִלּוּ מֶלֶךְ הוּא מִמַּלְכֵי כֹרָאסָאן.
כְּשֶׁרָאָהוּ כַ’לִיפָה הִכִּירוֹ. הָלַךְ עַד שֶׁעָמַד לְפָנָיו. הֵרִים
הַיְּהוּדִי אֶת רֹאשׁוֹ וְהִכִּירוֹ וְאָמַר לוֹ:” בָּרוּךְ בּוֹאֲךָ,
כַ’לִיפָה. מַה חֶפְצְךָ וּמַה הוּא שֶׁאַתָּה מְבַקֵּשׁ. אִם פָּגַע בְּךָ
בִּדְבָרִים מִי שֶׁהוּא אוֹ רָב אִתְּךָ, אֱמֹר לִי שֶׁאֵלֵךְ עִמְּךָ אֶל
הַנָּצִיב, וְיִשְׁפֹּט מִשְׁפָּטְךָ מִמֶּנּוּ“. אָמַר לוֹ:” לֹא, חֵי
רֹאשְׁךָ, אַתָּה רֹאשׁ הַיְּהוּדִים. לֹא פָגַע בִּי אִישׁ בִּדְבָרִים.
וְאוּלָם יָצָאתִי הַיּוֹם מִבֵּיתִי עַל מַזָּלְךָ וְהָלַכְתִּי אֶל
הַנָּהָר וְהִשְׁלַכְתִּי רִשְׁתִּי לְתוֹךְ חִדֶּקֶל, וְעָלָה דָג זֶה“.
פָּתַח אֶת הַסַּל וְהֵטִיל אֶת הַדָּג לִפְנֵי הַיְּהוּדִי. כְּשֶׁרָאָה
אוֹתוֹ הַיְּהוּדִי, מָצָא חֵן בְּעֵינָיו וְאָמַר:” בַּאֲמִתּוּת
הַתּוֹרָה אֲנִי נִשְׁבָּע וּבַעֲשֶׂרֶת הַדִּבְּרוֹת,2 שֶׁהָיִיתִי יָשֵׁן אֶתְמוֹל וְרָאִיתִי בַחֲלוֹם כְּאִלּוּ
אֲנִי עוֹמֵד לִפְנֵי עֶזְרָא,3 וְהוּא אוֹמֵר
לִי:“דַּע אַבּוּ אלסַּעַדָאת שֶׁשָּׁלַחְתִּי לְךָ מַתָּנָה יָפָה”.
אֶפְשָׁר שֶׁהַמַּתָּנָה הִיא דָג זֶה, בְּלִי סָפֵק“. פָּנָה אֶל
כַ’לִיפָה וְאָמַר לוֹ:” בַּאֲמִתּוּת דָּתְךָ אֲנִי מַשְׁבִּיעֲךָ,
כְּלוּם רָאָה אוֹתוֹ מִי שֶׁהוּא זוּלָתִי?"" אָמַר לוֹ כַ’לִיפָה:""
בְּאַבּוּ־בַּכְּר הַצַּדִּיק נִשְׁבָּע אֲנִי לְךָ, רֹאשׁ הַיְּהוּדִים,
שֶׁלֹּא רָאָה אוֹתוֹ מִי שֶׁהוּא זוּלָתְךָ“. פָּנָה הַיְּהוּדִי אֶל
אַחַד נְעָרָיו וְאָמַר לוֹ:” בּוֹא קַח דָּג זֶה וְלֵךְ הַבַּיְתָה,
שֶׁסַּעָאדָה תְתַקֵּן אוֹתוֹ וּתְטַגְּנוֹ וְתִצְלֶנּוּ עַד שֶׁאֶגְמֹר
עִסְקִי וְאָבוֹא“. אָמַר לוֹ כַ’לִיפָה גַם הוּא:”לֵךְ נַעַר אֶל אֵשֶׁת
הָאוּמָן שֶׁתְּטַגֵּן חֵלֶק מִמֶּנּוּ וְתִצְלֶה חֵלֶק“. אָמַר
הַנַּעַר:”שָׁמַעְתִּי וּכִפְקֻדָּתְךָ אֶעֱשֶׂה, אֲדוֹנִי“. נָטַל אֶת
הַדָּג וְהָלַךְ לַבַּיִת. וְאוּלָם בַּאֲשֶׁר לַיְּהוּדִי, הִנֵּה שָׁלַח
אֶת יָדוֹ עִם דִּינָר וְהוֹשִׁיטוֹ לְכַ’לִיפָה הַדַּיָּג וְאָמַר לוֹ:”
טֹל לְךָ זֶה, כַ’לִיפָה, וְהוֹצִיאֵהוּ עַל בְּנֵי בֵיתְךָ“. כְּשֶׁרָאָה
אוֹתוֹ כַ’לִיפָה אָמַר:” יִשְׁתַּבַּח הַמּוֹשֵׁל בַּכֹּל“. וְהָיָה
כְאִלּוּ לֹא רָאָה מַשֶּׁהוּ מִן הַזָּהָב מִיָּמָיו. נָטַל אֶת הַדִּינָר
וְהָלַךְ קְצָת וְנִזְכַּר בְּמַה שֶּׁצִּוָּה עָלָיו הַקּוֹף. חָזַר
וְהִשְׁלִיךְ לוֹ אֶת הַדִּינָר וְאָמַר לוֹ:” טֹל אֶת זְהָבְךָ וְתֵן אֶת
דָּגָם שֶׁל בְּנֵי־אָדָם לְאֵלֶּה שֶׁהוּא שַׁיָּךְ לָהֶם. כְּלוּם
לְלַעַג הֵם בְּנֵי־אָדָם בְּעֵינֶיךָ?"" כְּשֶׁשָּׁמַע הַיְּהוּדִי אֶת
דְּבָרָיו, דָּמָה שֶׁהוּא מְשַׂחֵק עִמּוֹ, וְהוֹשִׁיט לוֹ שְׁנֵי
דִינָרִים נוֹסָף עַל הַדִּינָר הָרִאשׁוֹן. אָמַר לוֹ כַ’לִיפָה:"" תֵּן
אֶת הַדָּג בְּלִי מִשְׂחָק. כְּלוּם יוֹדֵעַ אַתָּה אוֹתִי מוֹכֵר דָּגִים
בִּמְחִיר זֶה?"" שָׁלַח הַיְּהוּדִי אֶת יָדוֹ אֶל שְׁנֵי דִינָרִים
אֲחֵרִים וְאָמַר לוֹ:"" טֹל אֵלֶּה חֲמֵשֶׁת הַדִּינָרִים, וְהַנַּח אֶת
אַהֲבַת־הַבֶּצַע שֶׁלְּךָ“. נָטַל אוֹתָם כַ’לִיפָה בְיָדוֹ, וּפָנָה
לָלֶכֶת בָּהֶם כְּשֶׁהוּא שָׂמֵחַ. הָיָה מִסְתַּכֵּל בַּזָּהָב
וּמִשְׁתָּאֶה לוֹ וְאוֹמֵר:” יִשְׁתַּבַּח אֱלֹהִים. אֵין בְּיַד כַלִיף
בַּגְדָאד כְּמוֹ זֶה שֶׁאִתִּי הַיּוֹם“. לֹא פָסַק לָלֶכֶת עַד
שֶׁהִגִּיעַ לִקְצֵה הַשּׁוּק. הִרְהֵר בְּדִבְרֵי הַקּוֹף וְהַמִּצְוָה
שֶׁצִּוָּהוּ אוֹתָהּ. חָזַר אֶל הַיְּהוּדִי וְהִשְׁלִיךְ לוֹ אֶת
הַזָּהָב. אָמַר לוֹ:” מַה לְּךָ כַ’לִיפָה? מַה הוּא הַדָּבָר שֶׁאַתָּה
מְבַקֵּש. כְּלוּם רוֹצֶה אַתָּה לִפְרֹט דִּינָרֶיךָ
בַּאֲדַרְכְּמוֹנִים?"" אָמַר לוֹ:"" אֵינִי רוֹצֶה לֹא אֲדַרְכְּמוֹנִים
וְלֹא דִינָרִים. וְאוּלָם רְצוֹנִי שֶׁתַּחֲזִיר אֶת הַדָּג לְאֵלֶּה
שֶׁהוּא שַׁיָּךְ לָהֶם“. כָּעַס הַיְּהוּדִי וְגָעַר בּוֹ וְאָמַר לוֹ:”
דַּיָּג, כְּלוּם תָּבִיא לִי דָג שֶׁאֵינוֹ שָׁוֶה דִּינָר, וַאֲנִי
נוֹתֵן לְךָ בַּעֲדוֹ חֲמִשָּׁה דִינָר וְלֹא תְהֵא מְרֻצֶּה? כְּלוּם
מְשֻׁגָּע אַתָּה? אֱמֹר לִי, בְּכַמָּה אַתָּה מוֹכְרוֹ?"" אָמַר לוֹ
כַ’לִיפָה:"" אֵין אֲנִי מוֹכְרוֹ לֹא בְכֶסֶף וְלֹא בְזָהָב. אֵינִי
מוֹכְרוֹ אֶלָּא בִשְׁתֵּי מִלִּים שֶׁתֹּאמַר אוֹתָן“. כְּשֶׁשָּׁמַע
הַיְּהוּדִי אוֹתוֹ אוֹמֵר “בִּשְׁתֵּי מִלִּים” פָּרְצוּ עֵינָיו
וְיָצְאוּ מִקָּדְקָדוֹ וְנֶעֶצְרָה נִשְׁמָתוֹ וְאָמַר לוֹ:” הוֹי חֶלְאָה
שֶׁבְּמֻסְלְמִים, כְּלוּם מְבַקֵּשׁ אַתָּה שֶׁאֶעֱזֹב דָּתִי בְּגִין
דָּתְךָ, וּלְקַלְקֵל לִי דָתִי וֶאֱמוּנָתִי, שֶׁמָּצָאתִי בָהּ אֶת
אֲבוֹתַי לְפָנַי?“4 קָרָא לִנְעָרָיו וּבָאוּ
לְפָנָיו. אָמַר לָהֶם:” אוֹי לָכֶם, הֲרֵי לִפְנֵיכֶם בִּישׁ־גַּדָּא זֶה.
גִזְרוּ לִגְזָרִים אֶת עָרְפּוֹ בְּמַלְקוֹת וְהַרְבּוּ מֶכְאוֹבָיו
בְּמַכּוֹת“. הִמְטִירוּ עָלָיו מַכּוֹת וְלֹא פָסְקוּ מִלְּהַכּוֹתוֹ עַד
שֶׁנָּפַל תַּחַת הַסַּפְסָל. אָמַר לָהֶם הַיְּהוּדִי:” הַרְפּוּ
מִמֶּנּוּ שֶׁיָּקוּם“. קָם כַ’לִיפָה וְעָמַד כְּאִלּוּ לֹא קָרָה לוֹ
כְלוּם. אָמַר לוֹ הַיְּהוּדִי:” אֱמֹר לִי מָה אַתָּה מְבַקֵּשׁ בִּמְחִיר
דָּג זֶה וַאֲנִי נוֹתְנוֹ לְךָ, שֶׁהֲרֵי לֹא הִגִּיעָתְךָ טוֹבָה
מֵאִתָּנוּ בְּשָׁעָה זוֹ“. אָמַר לוֹ כַ’לִיפָה:”אַל תַּחֲשׁשׁ, אוּמָן,
לִי מִן הַמַּכּוֹת, שֶׁכֵּן יָכֹל אֲנִי לְעַכֵּל מַכּוֹת כַּעֲשָׂרָה
חֲמוֹרִים יַחְדָּו“. צָחַק הַיְּהוּדִי לִדְבָרָיו וְאָמַר לוֹ:” אֱמֹר
לִי, מָה אַתָּה מְבַקֵּשׁ, וְנִשְׁבָּע אֲנִי בְדָתִי שֶׁאֲנִי נוֹתְנוֹ
לְךָ “. אָמַר לוֹ:” לֹא יְרַצֶּה אוֹתִי מִיָּדְךָ מְחִיר דָּג זֶה,
אֶלָּא שְׁתֵּי מִלִּים“. אָמַר לוֹ הַיְּהוּדִי:” דּוֹמֶה אֲנִי,
שֶׁאַתָּה דוֹרֵשׁ מֵאִתִּי שֶׁאֶתְאַסְלֵם“. אָמַר לוֹ כַ’לִיפָה:”
יְהוּדִי, הֲרֵי אִם אַתָּה מִתְאַסְלֵם, לֹא תָבִיא הִתְאַסְלְמוּתְךָ
כָּל תּוֹעֶלֶת לַמֻּסְלִמִים וְלֹא תַזִּיק לַיְּהוּדִים. וְאִם אַתָּה
נִשְׁאָר בִּכְפִירָתְךָ, הֲרֵי אֵין כְּפִירָתְךָ מֵבִיאָה נֵזֶק
לַמֻּסְלִמִים וְלֹא תוֹעֶלֶת לַיְּהוּדִים. וְאוּלָם זֶה שֶׁאֲנִי
מְבַקֵּשׁ מֵאִתְּךָ הוּא שֶׁתַּעֲמֹד עַל רַגְלֶיךָ וְתֹאמַר:"" הָעִידוּ
עָלַי אַנְשֵׁי הַשּׁוּק שֶׁהֶחֱלַפְתִּי קוֹפִי בְּקוֹפוֹ שֶׁל כַ’לִיפָה
הַדַּיָּג וּמַזָּלִי בָעוֹלָם הַזֶּה בְמַזָּלוֹ וְגוֹרָלִי בְגוֹרָלוֹ“.
אָמַר לוֹ הַיְּהוּדִי:” אִם דָּבָר זֶה אַתָּה מְבַקֵּשׁ, הֲרֵי הַנָּקֵל
הוּא לִי"".

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וַחֲמִשָּׁה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁהַיְּהוּדִי
אָמַר לְכַ’לִיפָה הַדַּיָּג:"" אִם דָּבָר זֶה אַתָּה מְבַקֵּשׁ, הֲרֵי
הַנָּקֵל הוּא לִי“. קָם הַיְּהוּדִי תֵכֶף וּמִיָּד וְעָמַד עַל רַגְלָיו
וְאָמַר כְּפִי שֶׁאָמַר לוֹ כַ’לִיפָה הַדַּיָּג. אַחַר־כָּךְ פָּנָה
אֵלָיו וְאָמַר לוֹ:” כְּלוּם נִשְׁאַר לְךָ אֶצְלִי עוֹד מַשֶּׁהוּ?""
אָמַר לוֹ הַדַּיָּג:"" לֹא“. אָמַר לוֹ הַיְּהוּדִי:” לֵךְ אֵפוֹא
לְשָׁלוֹם“. הִתְנַשֵּׂא כַ’לִיפָה תֵכֶך וּמִיָּד וְנָטַל קֻפָּתוֹ
וְרִשְׁתּוֹ וּבָא אֶל נְהַר חִדֶּקֶל וְהִשְׁלִיךְ רִשְׁתּוֹ וּמְשָׁכָהּ
וּמְצָאָהּ כְּבֵדָה. וְלֹא הֶעֱלָה אוֹתָהּ אֶלָּא אַחֲרֵי יְגִיעָה.
כְּשֶׁהֶעֱלָה אוֹתָהּ, רָאָה אוֹתָהּ מְלֵאָה דָגִים מִכָּל הַמִּינִים.
בָּאָה אֵלָיו אִשָּׁה וְעִמָּהּ טַס וְנָתְנָה לוֹ דִינָר, וְנָתַן לָהּ
בִּמְחִירוֹ דָגִים. בָּא אֵלָיו מְשָׁרֵת אַחֵר וְלָקַח מִמֶּנּוּ
בְדִינָר, וְכָךְ עַד שֶׁמָּכַר דָּגִים בַּעֲשָׂרָה דִינָרִים. וְלֹא
פָסַק מוֹכֵר בְּכָל יוֹם בַּעֲשָׂרָה דִינָרִים עַד גְּמַר עֲשָׂרָה
יָמִים, עַד שֶׁקִּבֵּץ לוֹ מֵאָה דִינָר זָהָב. וְהָיָה לְאוֹתוֹ דַיָּג
בַּיִת בְּתוֹךְ מְקוֹם מַעֲבָר לַסּוֹחֲרִים. וּבְעוֹד הוּא יָשֵׁן
בְּבֵיתוֹ בְּלַיְלָה מִן הַלֵּילוֹת, אָמַר בְּלִבּוֹ: כַ’לִיפָה, הֲרֵי
בְנֵי־הָאָדָם כֻּלָּם יוֹדְעִים שֶׁאָדָם עָנִי אַתָּה, דַּיָּג. וַהֲרֵי
בְיָדְךָ עֲשָׂרָה דִינָרִים שֶׁל זָהָב. אֵין סָפֵק
שֶׁנְּשִׂיא־הַמַּאֲמִינִים הָארוּן אַלרְרַשִׁיד יִשְׁמַע עַל אוֹדוֹתֶיךָ
מִפִּי אֲחָדִים מִן הָאֲנָשִׁים, וְיָכֹל מְאֹד לִהְיוֹת שֶׁיְּהֵא זָקוּק
לְמָמוֹן וְיִשְׁלַח אֵלֶיךָ וְיֹאמַר לְךָ:” זָקוּק אֲנִי לִסְכוּם שֶׁל
דִּינָרִים, וְהִגִּיעָה אֵלַי הַשְּׁמוּעָה שֶׁאֶצְלְךָ מֵאָה דִינָר.
הַלְוֵה אוֹתָם אֵפוֹא לִי“. וְאֹמַר אֲנִי:” נְשִׂיא־הַמַּאֲמִינִים,
אֲנִי אָדָם עָנִי, וְזֶה שֶׁסִּפֵּר לְךָ שֶׁאִתִּי מֵאָה דִינָר, שֶׁקֶר
דִּבֵּר בִּי. וְאֵין אִתִּי, וְאֵין אֶצְלִי כְּלוּם מִזֶּה“. וְאָז
יִמְסְרֵנִי לִידֵי הַנָּצִיב וְיֹאמַר לוֹ:”פְּשֹׁט אוֹתוֹ עָרֹם
מִבְּגָדָיו וְיַסְּרֵהוּ בְמַלְקוֹת עַד שֶׁיּוֹדֶה וְיָבִיא אֶת מְאַת
הַדִּינָרִים שֶׁאֶצְלוֹ“. הָעֵצָה הַנְּכוֹחָה שֶׁתַּצִּיל אוֹתִי
מֵעֵסֶק־בִּישׁ זֶה הִיא, שֶׁאָקוּם בְּשָׁעָה זוֹ וַאֲיַסֵּר עַצְמִי
בְשׁוֹט כְּדֵי שֶׁאֶתְרַגֵּל לְמַכּוֹת”. אָמַר לוֹ שִׁכְרוֹן־הַחֲשִׁישׁ
שֶׁלּוֹ:"" קוּם וּפְשֹׁט אֶת בְּגָדֶיךָ“. קָם תֵּכֶף וּמִיָּד וְפָשַׁט
אֶת בְּגָדָיו וְנָטַל בְיָדוֹ שׁוֹט שֶׁהָיָה אֶצְלוֹ. וְהָיָה אֶצְלוֹ
כַּר שֶׁל עוֹר. הִתְחִיל מַכֶּה עַל אוֹתוֹ כַר מַכָּה וְעַל עוֹרוֹ
מַכָּה וְאוֹמֵר:”אָה, אָה, דְּבָרִים בְּטֵלִים הֵם אֵלֶּה, אֲדוֹנִי,
וְשֶׁקֶר הֵם אוֹמְרִים עָלַי. וַאֲנִי אָדָם עָנִי, דַּיָּג וְאֵין עִמִּי
כְלוּם מֵהַבְלֵי הָעוֹלָם הַזֶּה“. שָׁמְעוּ בְנֵי־אָדָם אֶת כַ’לִיפָה
הַדַּיָּג כְּשֶׁהוּא מְיַסֵּר עַצְמוֹ וּמַכֶּה עַל הַכַּר בַּשּׁוֹט,
שֶׁמִּנְפִילַת הַמַּכָּה עַל גּוּפוֹ וְעַל הַכַּר צָלַל הַלַּיְלָה.
וּבְתוֹךְ אֵלֶּה מִן הַסּוֹחֲרִים שֶׁשָּׁמְעוּ קוֹלוֹ, אָמְרוּ:” מִי
יִתֵּן וְיָדַעְנוּ מֶה הָיָה לוֹ לְמִסְכֵּן זֶה שֶׁהוּא צוֹעֵק, וּמַה
נְּפִילַת הַמַּכּוֹת שֶׁאָנוּ שׁוֹמְעִים יוֹרְדוֹת עָלָיו. דּוֹמֶה
כְּאִלּוּ שֶׁלִּסְטִים הֵם שֶׁיָּרְדוּ עָלָיו, וְהֵם הַמְּעַנִּים
אוֹתוֹ“. בְּאוֹתָהּ שָׁעָה קָמוּ כֻלָּם לְקוֹל הַמַּכּוֹת וְהַצְּעָקוֹת
וְיָצְאוּ מִמְּעוֹנוֹתֵיהֶם וּבָאוּ אֶל בֵּיתוֹ שֶׁל כַ’לִיפָה וְרָאוּ
אוֹתוֹ נָעוּל. אָמְרוּ זֶה לָזֶה:” אֶפְשָׁר שֶׁלִּסְטִים יָרְדוּ עָלָיו
מֵאֲחוֹרֵי הָאוּלָם, צָרִיךְ שֶׁנַּעֲלֶה מִן הַגָּג“. עָלוּ אֶל הַגָּג
וְיָרְדוּ מִן הַצֹּהַר שֶׁבַּתִּקְרָה וְרָאוּ אוֹתוֹ עָרֹם וְהוּא
מְיַסֵּר אֶת עַצְמוֹ. אָמְרוּ לוֹ:” מַה לְּךָ כַ’לִיפָה? מָה
עִנְיָנְךָ?"" אָמַר לָהֶם:"" דְּעוּ, חַבְרַיָּה, שֶׁאֲנִי הִשַּׂגְתִּי
דִינָרִים אֲחָדִים, וּמִתְיָרֵא אֲנִי שֶׁיָּבוֹא הַדָּבָר אַל
נְשִׂיא־הַמַּאֲמִינִים הָארוּן אַלרְרַשִׁיד, וְיָבִיאוּ אוֹתִי לְפָנָיו
וְיִדְרשׁ מִמֶּנִּי אוֹתָם דִּינָרִים, וְאָז אֲפַחֵד. וּכְשֶׁאֲנִי
מְכַחֵד חוֹשֵׁשׁ אֲנִי, שֶׁיְּיַסְּרוּנִי, וַהֲרֵינִי מְיַסֵּר עַצְמִי
וְעוֹשֶׂה זֹאת תַּרְגִיל לְעַצְמִי לְמַה שֶּׁיָּבוֹא“. צָחֲקוּ עָלָיו
הַסּוֹחֲרִים וְאָמְרוּ לוֹ:” הַנַּח מַעֲשֶׂה זֶה, אַל יְבָרֵךְ אֱלֹהִים
אוֹתְךָ וְלֹא אֶת הַדִּינָרִים שֶׁבָּאוּ לְיָדְךָ, שֶׁכֵּן הֶחֱרַדְתָּ
אוֹתָנוּ הַלַּיְלָה וְהִבְהַלְתָּ אֶת לִבֵּנוּ“. הִרְפָּה כַ’לִיפָה
מֵהַכּוֹת אֶת עַצְמוֹ וְיָשֵׁן עַד לַבֹּקֶר. כְּשֶׁקָּם מִן הַשֵּׁנָה
וּבִקֵּשׁ לָלֶכֶת לַעֲבוֹדָתוֹ, הִרְהֵר בִּדְבַר מְאַת הַדִּינָרִים
שֶׁבִּרְשׁוּתוֹ וְאָמַר בְּלִבּוֹ:” אִם אֲנִי מַנִּיחָם בַּבַּיִת
יִגְנְבוּ אוֹתָם גַּנָּבִים וְאִם אֲנִי שָׂם אוֹתָם בְּתוֹךְ חֲגוֹרָה
בְמָתְנַי, יִתָּכֵן מְאֹד שֶׁיִּרְאֶה אוֹתָם מִי שֶׁהוּא וְיֶאֱרֹב לִי
עַד שֶׁאֶהְיֶה יְחִידִי בְמָקוֹם רֵיק מִבְּנֵי אָדָם וְיַהַרְגֵנִי
וְיִטֹּל אוֹתָם מִמֶּנִּי. וְאוּלָם אֲנִי אֲחַבֵּל תַּחְבּוּלָה נָאָה
מְאֹד"". קָם תֵּכֶף וּמִיָּד וְתָפַר לוֹ כִיס בְּצַוָּארוֹן מְעִילוֹ
וְצָרַר אֶת מְאַת הַדִּינָרִים בִּצְרוֹר וְהִנִּיחָם בְּאוֹתוֹ כִיס
שֶׁעָשָׂה, וְקָם וְלָקַח אֶת רִשְׁתּוֹ וְקֻפָּתוֹ וּמַקְלוֹ וְהָלַךְ עַד
שֶׁהִגִּיעַ לִנְהַר חִדֶּקֶל.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ּשְׁלשִׁים
וְשִׁשָּה, אָמְרָה: שָׁמַעְתִּי, הַמֶּלֶךְ הַמְאֻשָּׁר, שֶׁכַ’לִיפָה
הַדַּיָּג, אַחֲרֵי שֶׁשָּׂם אֶת מְאַת הַדִּינָרִים בְּכִיסוֹ, לָקַח אֶת
קֻפָּתוֹ וְאֶת מַקְלוֹ וְאֶת רִשְׁתּוֹ, וְהָלַךְ לִנְהַר חִדֶּקֶל.
הִשְׁלִיךְ אֶת רִשְׁתּוֹ בְתוֹכוֹ וּמְשָׁכָהּ, וְלֹא הֶעֶלְתָה לוֹ
כְלוּם. עָבַר מֵאוֹתוֹ מָקוֹם אֶל מָקוֹם אַחֵר וְהִשְׁלִיךְ רִשְׁתּוֹ
בוֹ וְלֹא הֶעֶלְתָה לוֹ כְלוּם. לֹא פָסַק מֵעֲבֹר מִמָּקוֹם לְמָקוֹם עַד
שֶׁהִתְרַחֵק מִן הָעִיר מֶרְחַק חֲצִי יוֹם, כְּשֶׁהוּא מַשְׁלִיךְ
רִשְׁתּוֹ וְאֵין הִיא מַעֲלָה לוֹ כְלוּם. אָמַר בְּלִבּוֹ:"" אֵינִי
חוֹזֵר וּמַשְׁלִיךְ אֶת רִשְׁתִּי אֶלָּא פַעַם זוֹ, וְאִם אֲנִי
מַצְלִיחַ וְאִם לָאו“. הִשְׁלִיךְ אֶת הָרֶשֶׁת בְּכָל עֹז כֹּחוֹ
לְעָצְמַת זַעֲמוֹ. עָף הַצְּרוֹר שֶׁמְּאַת הַדִּינָרִים בּוֹ
מִצַּוְּארוֹנוֹ וְנָפַל בְּלֵב הַנָּהָר וְהָלַךְ בְּכֹחַ הַזֶּרֶם,
הִשְׁלִיךְ אֶת הָרֶשֶׁת מִיָּדוֹ וּפָשַׁט אֶת בְּגָדָיו וְעָזַב אוֹתָם
עַל הַיַּבָּשָׁה וְיָרַד לַנָּהָר וְצָלַל אַחֲרֵי הַצְּרוֹר. לֹא פָסַק
לִצְלֹל וְלַעֲלוֹת קָרוֹב לְמֵאָה פַּעַם, עַד שֶׁנֶּחֱלַשׁ כֹּחוֹ,
מִבְּלִי שֶׁיַּשִּׂיג אוֹתוֹ צְרוֹר. כְּשֶׁהִתְיָאֵשׁ מִמֶּנּוּ עָלָה
לַיַּבָּשָׁה, וְלֹא מָצָא בִלְתִּי אִם אֶת הַמַּקֵּל וְאֶת הָרֶשֶׁת
וְאֶת הַקֻּפָּה. בִּקֵּשׁ אֶת בְּגָדָיו וְלֹא מָצָא שֶׁמֶץ־מַה מֵהֶם.
אָמַר בְּלִבּוֹ:” הַשָּׁפֵל הוּא זֶה בְמַה שֶׁמָּשְׁלוּ מָשָׁל:"" לֹא
תְהֵא הָעֲלִיָּה לְרֶגֶל שְׁלֵמָה אֶלָּא בַהִזְדַוְּגוּת עִם
הַגָּמָל"".5 פָּרַשׂ אֶת הָרֶשֶׁת וְהִתְעַטֵּף
בָּהּ וְנָטַל אֶת הַמַּקֵּל בְּיָדוֹ וְאֶת הַקֻּפָּה עַל כְּתֵפוֹ
וְהָלַךְ מִתְנוֹדֵד כַּגָּמָל הָרָגוּז, רָץ לְיָמִין וְלִשְׂמֹאל,
לְאָחוֹר וּלְפָנִים, שַׂעֲרוֹ פָרוּעַ וּמְכֻסֶּה אָבָק כָּעִפְרִית
מִמִּשְׁפַּחַת מָארִד בְּצֵאתוֹ לַחָפְשִׁי מִמַּאֲסָרוֹ שֶׁל שְׁלֹמֹה.6

זֶהוּ מַה שֶּׁהָיָה מֵעִנְיָנוֹ שׁל כַ’לִיפָה הַדַּיָּג.


וְאוּלָם בַּאֲשֶׁר לַכַלִיף הָארוּן אַלרְרַשִׁיד, הִנֵּה
הָיָה לוֹ חָבֵר סוֹחֵר בַּאֲבָנִים טוֹבוֹת, אִבְּן אַלְקִרְנָאץ שְׁמוֹ.
וְהָיוּ כָל הָאֲנָשִׁים, הַסּוֹחֲרִים וְהַסַּרְסוּרִים וְהַסַּפְסָרִים
יוֹדְעִים שֶׁאִבְּן אַלְקִרְנָאץ הוּא סוֹחֵר הַכַּלִיף, וְכָל מַה
שֶּׁנִּמְכָּר בִּמְדִינַת בַּגְדָּאד מִן הַסְּגֻלּוֹת הַיְקָרוֹת
וְזוּלָתָן מִן הַדְּבָרִים יִקְרֵי הַמְּחִיר, אֵינָם נִמְכָּרִים לִפְנֵי
שֶׁהֵם מֻצָּעִים לְפָנָיו, וּבְתוֹךְ אֵלֶּה גַם הַמַּמְלוּכִּים
וְהַנְּעָרוֹת. וּבְעוֹד אוֹתוֹ הַסּוֹחֵר, הַיְנוּ אִבְּן אַלְקִרְנָאץ
יוֹשֵׁב בַּחֲנוּתוֹ בְּיוֹם מִן הַיָּמִים, קָרַב וּבָא אֵלָיו זְקַן
הַסַּרְסוּרִים וְעִמּוֹ נַעֲרָה שֶׁלֹּא רָאוּ הָרוֹאִים כְּמוֹתָהּ,
וְהִיא בְתַכְלִית הַחֵן וְהַיֹּפִי וְהַקּוֹמָה וְהַגִּזְרָה. וּבְתוֹךְ
כְּלַל סְגֻלּוֹתֶיהָ אַף זֹאת שֶׁהִיא יוֹדַעַת בְּכָל הַמַּדָּעִים
וְהַמִּקְצוֹעוֹת, חוֹרֶזֶת שִׁירִים וּפוֹרֶטֶת עַל כָּל כְּלִי
מֵיתָרִים. קָנָה אוֹתָהּ אִבְּן אַלְקִרְנָאץ הַסּוֹחֵר בַּאֲבָנִים
טוֹבוֹת, בַּחֲמֵשֶׁת אֲלָפִים דִּינָר זָהָב וְהִלְבִּישׁ אוֹתָהּ
בְּאֶלֶף דִּינָר וֶהֱבִיאָה אֶל נְשִׂיא־הַמַּאֲמִינִים. לָנָה אֶצְלוֹ
אוֹתוֹ לַיְלָה וּבָחַן אוֹתָהּ הַכַּלִיף בְּכָל מַדָּע וּבְכָל
מִקְצוֹעַ, וְרָאָה אוֹתָהּ בְּקִיאָה בְכָל מַדָּע וְאוּמָנוּת, שֶׁאֵין
בְּכָל דּוֹרָהּ דּוֹמָה לָהּ. וְהָיָה שְׁמָהּ קוּתֻ אלְקֻלוּבּ. וְהִיא
כְמוֹ שֶׁאָמַר הַמְשׁוֹרֵר:


אָשׁוּב כְּכָל אֲשֶׁר תִּתְגַּל, בָּהּ הִסְתַּכֵּל,
אַךְ הִיא בְסָרְבָנוּתָהּ מֶבָּט לֹא תְקַבֵּל.
תִּדְמֶה כְכָל אֲשֶׁר תִּפֶן, לְעָפְרָה לְצַוָּאר,
וּלְעָפְרָה פְנִיּוֹת כְּפִי שֶׁכְּבָר נֶאֱמָר.


וְהֵיכָן הוּא זֶה שֶׁאָמַר אַחֵר:
מִי יִתֵּן לִי שְׁחַרְחֹרֶת עַל יְצִירֶיהָ יְסֻפָּר:
שְׁחַרְחֹרֶת תְּמִירָה, דָּמְתָה לְרֹמַח סַמְהָר7
כִּסּוּפִים בָּעַפְעַפַּיִם מֶשִׁי, כִּשּׁוּת הַלֶּחִי.
בְּלֵב אוֹהֲבָה חוֹלֶה, נֶצַח תֶּהִי.

כְּשֶׁהֵאִיר הַבֹּקֶר שָׁלַח הַכַּלִיף הָארוּן
אַלרְרַשִׁיד אֶל אִבְּן אַלְקִרְנָאץ הַסּוֹחֵר בַּאֲבָנִים טוֹבוֹת.
כְּשֶׁבָּא לְפָנָיו, הִמְחָה לוֹ עֲשֶׂרֶת אֲלָפִים דִּינָר מְחִיר
אוֹתָהּ נַעֲרָה. הָיָה לִבּוֹ עָסוּק בְּאוֹתָהּ נַעֲרָה, שֶׁשְּׁמָהּ
קוּתֻ אלְקֻלוּבּ. הִזְנִיחַ אֶת הַגְּבִירָה זֻבַּיְדָה בַּת אַלְקָאסִם
וְהִיא בַת דּוֹדוֹ מִצַּד אָבִיו וְהִזְנִיחַ אֶת כָּל הַנְּעָרוֹת
וְיָשַׁב חֹדֶשׁ תָּמִים, אֵינוֹ יוֹצֵא מֵאֵצֶל אוֹתָהּ נַעֲרָה אֶלָּא
לִתְפִלַּת יוֹם הַשִּׁשִּׁי וְחוֹזֵר אֵלֶיהָ
תֵּכֶף וּמִיָּד. הָיָה דָבָר זֶה קָשֶׁה בְעֵינֵי רַבֵּי
הַמֶּמְשָׁלָה, וְהִתְאוֹנְנוּ עַל כָּךְ לִפְנֵי הַמִּשְׁנֶה גַ’עְפָר
הַבַּרְמַכִּי. הִמְתִּין הַמִּשְׁנֶה לַכַּלִיף עַד שֶׁהִגִּיע יוֹם
הַשִּׁשִּׁי וְנִכְנַס לַמִּסְגָּד וְנִפְגַּשׁ עִם
נְשִׂיא־הַמַּאֲמִינִים, וְסִפֵּר לוֹ כָּל מַה שֶּׁקָּרָה מִן
הַסִּפּוּרִים הַמּוּזָרִים הַקְּשׁוּרִים בְּאַהֲבָה. כְּדֵי לְהוֹצִיאוֹ
מִמַּה שֶּׁהוּא בוֹ. אָמַר לוֹ הַכַּלִיף:"" גַ’עְפָר, אֵין דָּבָר זֶה
בִבְחִירָתִי, וְאוּלָם לִבִּי שָׁבוּי בְּרֶשֶׁת־הָאַהֲבָה, וְאֵינִי
יוֹדֵעַ מַה לַּעֲשׂוֹת“. אָמַר לוֹ הַמִּשְׁנֶה גַ’עְפָר:” דַּע
נְשִׂיא־הַמַּאֲמִינִים, שֶׁפִּלֶּגֶשׁ זוֹ קוּתֻ אלְקֻלוּבּ הִיא תַחַת
פְּקֻדָּתְךָ וּבְתוֹךְ כְּלַל מְשָׁרְתֶיךָ, וּמַה שֶׁהִשִּׂיגָה הַיָּד
פּוֹרֶשֶׂת מִמֶּנָּה הַנֶּפֶשׁ. וַהֲרֵינִי מַגִּיד לְךָ דָּבָר שֵׁנִי,
וְהוּא שֶׁהַיָּפֶה בְמַה שֶּׁמִּתְפָּאֲרִים בּוֹ מְלָכִים
וּבְנֵי־מְלָכִים הוּא צֵיד חַיּוֹת הַבָּר וּצְבִי וְאַיָּל וְעִסְקֵי
מִשְׂחָק וּרְכִיבָה. וּכְשֶׁאַתָּה עוֹשֶׂה כָּךְ, יִתָּכֵן מְאֹד
שֶׁתַּסִּיחַ בָּהֶם דַּעְתְּךָ מִמֶּנָּה, וְאֶפְשָׁר שֶׁאַתָּה
שׁוֹכְחָהּ“. אָמַר לוֹ הַכַּלִיף:”יָפֶה הוּא מַה שֶּׁאָמַרְתָּ,
גַ’עְפָר. נֵצֵא אֵפוֹא תֵכֶף וּמִיָּד בְּלִי שְׁהִיּוֹת לְצַיִד"".
כְּשֶׁנִּגְמְרָה תְפִלַּת יוֹם־הַשִּׁשִּׁי יָצְאוּ שְׁנֵיהֶם מִן
הַמִּסְגָּד וְרָכְבוּ תֵכֶף וּמִיָּד לְצֵיד חַיּוֹת הַבָּר וּצְבִי
וְאַיָּל.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וְשִׁבְעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי
שֶׁיָּצאּו הַכַּלִיף הָארוּן אַלרְרַשִׁיד וְגַ’עְפָר לְצֵיד חַיּוֹת
הַבָּר וּצְבִי וָאַיָּל, נָסְעוּ עַד שֶׁהִגִּיעוּ אֶל הָעֲרָבָה. וְהָיוּ
נְשִׂיא־הַמַּאֲמִינִים וְגַ’עְפָר רוֹכְבִים עַל שְׁתֵּי פְרָדוֹת.
נִתְעַסְּקוּ בְשִׂיחָתָם זֶה עִם זֶה, וְהִקְדִּימוּ אוֹתָם הַצָּבָא
וְעָבְרוּ לִפְנֵיהֶם, וּכְבָר תָּקְפָה אוֹתָם חַמָּה. אָמַר
אַלרְרַשִׁיד: “גַ’עְפָר, צָמֵאתִי צָמָא קָשֶׁה”. שָׁלַח אַלרְרַשִׁיד אֶת
מַבָּטוֹ וְרָאָה דְמוּת עַל מָקוֹם גָּבוֹהַּ. אָמַר לַמִּשְׁנֶה: ""
כְּלוּם רוֹאֶה אַתָּה מַה שֶּׁאֲנִי רוֹאֶה?"" אָמַר לוֹ: "" הֵן
נְשִׂיא־הַמַּאֲמִינִים. רוֹאֶה אֲנִי דְמוּת עַל מָקוֹם גָּבוֹהַּ, וְהִיא
אוֹ שׁוֹמֵר גַּן אוֹ שׁוֹמֵר מִקְשָׁה. עַל־כָּל־פָּנִים אֵין הָעֵבֶר
שֶׁהוּא בוֹ רֵיק מִן הַמַּיִם“. הוֹסִיף הַמִּשְׁנֶה וְאָמַר: "" הוֹלֵךְ
אֲנִי אֵלָיו וּמֵבִיא לְךָ מַיִם מֵאֶצְלוֹ”. אָמַר לוֹ אַלרְרַשִׁיד:
“פִּרְדָּתִי מְהִירָה מִפִּרְדָּתְךָ, עֲמֹד אֵפוֹא אַתָּה כָאן בִּגְלַל
הַצָּבָא, וַאֲנִי אֵלֵךְ בְּעַצְמִי וְאֶשְׁתֶּה מֵאֵצֶל אוֹתוֹ אָדָם
וְאֶחֱזֹר”. מִהֵר אַלרְרַשִׁיד עַל פִּרְדָּתוֹ וְיָצָא לְדַרְכּוֹ
כָרוּחַ הַמִּשְׂתָּעֵר אוֹ כַמַּיִם בַּזֶּרֶם. וְלֹא פָסְקָה לִדְהֹר
עִמּוֹ עַד שֶׁהִגִּיעַ אֶל אוֹתָהּ דְּמוּת. בִּזְמַן הֶרֶף־עַיִן מָצָא
שֶׁדְּמוּת זוֹ אֵינָהּ אֶלָּא כַ’לִיפָה הַדַּיָּג, וְהוּא עָרֹם
מִתְעַטֵּף בָּרֶשֶׁת וְעֵינָיו בְּתַכְלִית הָאַדְמִימוּת כְּאִלּוּ הֵן
אֲבוּקוֹת שֶׁל אֵשׁ, בְּצוּרָה מַבְהִילָה, וְקוֹמָה נְטוּיָה, וְהוּא
פְּרוּעַ שֵׂעָר וּמְכֻסֶּה אָבָק, כְּאִלּוּ הוּא עִפְרִית אוֹ אַרְיֵה.
נָתַן לוֹ אַלרְרַשִׁיד שָׁלוֹם, וְהֶחֱזִיר לוֹ שָׁלוֹם וְהוּא זוֹעֵם,
וּמִנַּפְשׁוֹ תִּלְהַט אֵשׁ. אָמַר לוֹ אַלרְרַשִׁיד: “בֶּן־אָדָם, יֵשׁ
אִתְּךָ מַשֶּׁהוּ מִן הַמַּיִם?” אָמַר לוֹ כַ’לִיפָה:“הוֹי פְּלוֹנִי, כְּלוּם עִוֵּר אַתָּה אוֹ מְשֻׁגָּע, הֲרֵי
לְפָנֶיךָ נְהַר חִדֶּקֶל, שֶׁהוּא מֵאֲחוֹרֵי גִּבְעָה זוֹ”. הִקִּיף
אַלרְרַשִׁיד אֶת הַתֵּל וְיָרַד אֶל נְהַר חִדֶּקֶל וְשָׁתָה וְהִשְׁקָה
אֶת פִּרְדָּתוֹ, וְעָלָה תֵכֶף וּמִיָּד וְחָזַר אֶל כַ’לִיפָה הַדַּיָּג
וְאָמַר לוֹ: "" מָה עִנְיָנְךָ, בֶּן־אָדָם, שֶׁאַתָּה עוֹמֵד כָּאן? וּמָה
אוּמָנוּתְךָ?"" אָמַר לוֹ כַ’לִיפָה:“אָכֵן
שְׁאֵלָתְךָ זוֹ מֻפְלָאָה וּמוּזָרָה יוֹתֵר מִשְׁאֵלָתְךָ בִּדְבַר
הַמַּיִם. כְּלוּם אִי־אַתָּה רוֹאֶה אֶת כְּלֵי אוּמָנוּתִי עַל
כְּתֵפִי?” אָמַר לוֹ אַלרְרַשִׁיד: "" דּוֹמֶה כְאִלּוּ דַּיָּג אַתָּה“.
אָמַר לוֹ: “הֵן”. אָמַר לוֹ אַלרְרַשִׁיד:” וְהֵיכָן גְּלִימָתְךָ?
וְהֵיכָן כְּסוּתְךָ? וְהֵיכָן חֲגוֹרָתְךָ? וְהֵיכָן בְּגָדֶיךָ?"" וְהָיוּ
אֵלֶּה הַחֲפָצִים שֶׁהָלְכוּ מִכַ’לִיפָה כְּפִי שֶׁמָּנָה אוֹתָם לוֹ
עָיִן בְּעַיִן. כְּשֶׁשָּׁמַע כַ’לִיפָה דְבָרִים אֵלֶּה מִפִּי
הַכַּלִיף, דִּמָּה בְנַפְשׁוֹ, שֶׁהוּא הוּא שֶׁלָּקַח אֶת בְּגָדָיו עַל
שְׂפַת הַנָּהָר. יָרַד כַ’לִיפָה תֵכֶף וּמִיָּד מֵעַל הַגִּבְעָה, מַהֵר
מִן הַבָּרָק הַמַּכֶּה בְּסַנְוֵרִים וְתָפַס בְּרֶסֶן פִּרְדָּתוֹ שֶׁל
הַכַּלִיף וְאָמַר לוֹ: "" בֶּן־אָדָם, תֵּן לִי הֵנָּה אֶת חֲפָצַי,
וְהֶרֶף מִשְׂחוֹק וּמַהֲתַלּוֹת“. אָמַר לוֹ הַכַּלִיף: "" אֲנִי לֹא
רָאִיתִי אֶת בְּגָדֶיךָ וְאֵינִי מַכִּירָם”. וְהָיָה אַלרְרַשִׁיד עֲבִי
הַלְּחָיַיִם וּקְטַן הַפֶּה. אָמַר לוֹ כַ’לִיפָה: "" שֶׁמָּא אָמָנוּתְךָ
אוּמָנוּת מְזַמֵּר אוֹ מְחַלֵּל בְּחָלִיל, וְאוּלָם תֵּן הֵנָּה אֶת
בְּגָדַי בְּטוֹבָה, שֶׁאִם לֹא כֵן אֲנִי מַכֶּה אוֹתְךָ בְּמַקֵּל זֶה
עַד שֶׁאַתָּה מַרְטִיב אֶת עַצְמְךָ וּמְטַנֵּף אֶת בְּגָדֶיךָ“.
כְּשֶׁרָאָה הַכַּלִיף בְּעֵינָיו אֶת הַמַּקֵּל עִם כַ’לִיפָה, אָמַר
בְּלִבּוֹ: "" חֵי־אֱלֹהִים אֲנִי לֹא אוּכַל לָשֵׂאת וְלִסְבֹּל מִידֵי
קַבְּצָן מְטֹרָף זֶה גַּם חֲצִי מַכָּה בְמַקֵּל זֶה”. וְהָיָה עַל
אַלרְרַשִׁיד מְעִיל עֶלְיוֹן שֶׁל אַטְלַס. הֵסִיר אוֹתוֹ מֵעַל עַצְמוֹ
וְאָמַר לְכַ’לִיפָה: "" בֶּן־אָדָם, טֹל מְעִיל עֶלְיוֹן זֶה תְּמוּרַת
בְּגָדֶיךָ“. נָטַל אוֹתוֹ כַ’לִיפָה וְהָפַךְ בּוֹ וְאָמַר: "" הֲרֵי
בְגָדַי שָׁוִים פִּי עֶשֶׂר מִגְּלִימָה סַסְגוֹנִית זוֹ”. אָמַר לוֹ
אַלרְרַשִׁיד: "" לְבַשׁ אוֹתוֹ עַד שֶׁאֲנִי מֵבִיא לְךָ אֶת בְּגָדֶיךָ“.
נָטַל אוֹתוֹ כַ’לִיפָה וּלְבָשׁוֹ. וּמְצָאוֹ אָרֹךְ עָלָיו. וְהָיְתָה
עִם כַ’לִיפָה סַכִּין קְשׁוּרָה לְיָדִיתוֹ שֶׁל הַסַּל. נְטָלָהּ וְכָרַת
בָּהּ אֶת שׁוּלֵי הַמְּעִיל בְּעֶרֶךְ שְׁלִישׁוֹ, עַד שֶׁהִגִּיעַ
לְבִרְכָּיו. פָּנָה אֶל אַלרְרַשִׁיד וְאָמַר לוֹ: “בְּשֵׁם אֱלֹהִים,
אַתָּה הַמְחַלֵּל בֶּחָלִיל, רְצוֹנִי שֶׁתַּגִּיד לִי מָה עֵרֶךְ
מַשְׂכֻּרְתְּךָ בְכָל חֹדֶשׁ אֵצֶל אֲדוֹנְךָ בְּאוּמָנוּת הֶחָלִיל?”
אָמַר לוֹ הַכַּלִיף: "" בְּכָל חֹדֶשׁ עֲשָׂרָה דִינָרִים זָהָב”. אָמַר
לוֹ כַ’לִיפָה:“מִסְכֵּן, חֵי־אֱלֹהִים שֶׁאֲנִי
מֵצַר עָלֶיךָ, הֲרֵי אֲנִי מַרְוִיחַ עֲשָׂרָה דִינָר בְּכָל יוֹם.
רְצוֹנְךָ שֶׁתִּהְיֶה עִמִּי בְשֵׁרוּתִי, וַאֲנִי מְלַמֶּדְךָ אוּמָנוּת
הַדִּיּוּג וּמְשַׁתֶּפְךָ בָּרֶוַח בַּחֲמִשָּׁה דִינָר וּתְהֵא נַעֲרִי
וַאֲנִי מֵגֵן עָלֶיךָ בִּפְנֵי אֲדוֹנְךָ בְּמַקֵּל זֶה?” אָמַר לוֹ
אַלרְרַשִׁיד:"" מְקַבֵּל אֲנִי זֹאת“. אָמַר לוֹ כַ’לִיפָה:”רֵד עַכְשָׁו מֵעַל גַּבֵּי הָאָתוֹן וּקְשֹׁר אוֹתָהּ,
שֶׁתְּהֵא לָנוּ תוֹעֶלֶת בָּהּ לָשֵׂאת אֶת הַדָּגִים וּבֹא שֶׁאֲלַמֵּד
אוֹתְךָ אֶת הַדִּיּוּג בְּשָׁעָה זוֹ“. בְּאוֹתָהּ שָׁעָה יָרַד
אַלרְרַשִׁיד מֵעַל גַּבֵּי פִרְדָּתוֹ וּקְשָׁרָהּ וְהִפְשִׁיל שׁוּלֵי
בִגְדוֹ מִסָּבִיב לְאֵזוֹר חֲלָצָיו. אָמַר לוֹ כַ’לִיפָה:” מְחַלֵּל בֶּחָלִיל, אֱחֹז בְּרֶשֶׁת זוֹ כָּךְ וְשִׂים
אוֹתָהּ עַל זְרוֹעֲךָ כָּךְ, וְהַשְׁלֵךְ אוֹתָהּ לִנְהַר חִדֶּקֶל
כָּךְ“. אִמֵּץ אַלרְרַשִׁיד אֶת לִבּוֹ וְעָשָׂה כְפִי שֶׁהֶרְאָה לוֹ
כַ’לִיפָה, וְהִשְׁלִיךְ אֶת הָרֶשֶׁת בַּנָּהָר וּמְשָׁכָהּ וְלֹא יָכֹל
לְהַעֲלוֹתָהּ. בָּא אֵלָיו כַ’לִיפָה וּמְשָׁכָהּ עִמּוֹ, וְלֹא יָכֹל
לְמָשְׁכָהּ. אָמַר לוֹ כַ’לִיפָה:”הוֹי מְחַלֵּל בֶּחָלִיל, בִּישׁ־גַּדָּא, אִם לָקַחְתִּי אֶת גְּלִימָתְךָ תְּמוּרַת בְּגָדַי בַּפַּעַם ָרִאשׁוֹנָה, הֲרֵי הַפַּעַם
אֲנִי נוֹטֵל אֶת אֲתוֹנְךָ בְּעַד רִשְׁתִּי, אִם אֲנִי רוֹאֶה
שֶׁנִּקְטְעָה, וּמַכְּךָ עַד שֶׁיִּזְּלוּ מֵימֶיךָ עָלֶיךָ וּמְרַטְּבִים
אוֹתְךָ“. אָמַר לוֹ אַלרְרַשִׁיד:”אֶמְשֹׁךְ אֲנִי וְאַתָּה יַחַד"".
מָשְׁכוּ אוֹתָהּ הַשְּׁנַיִם יַחַד וְלֹא עָצְרוּ כֹחַ לְהַעֲלוֹת אוֹתָהּ
רֶשֶׁת אֶלָּא בְעָמָל רַב. כְּשֶׁהֶעֱלוּ אוֹתָהּ, הִסְתַּכְּלוּ בָהּ,
וְהִנֵּה הִיא מְלֵאָה מִכָּל מִינֵי הַדָּגִים לְכָל גּוֹנֵיהֶם.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ּשְׁלשִׁים
וּשְׁמוֹנָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי
שֶׁהֶעֱלוּ כַ’לִיפָה הַדַּיָּג וְהַכַּלִיף אֶת הָרֶשֶׁת, מְצָאוּהָ
מְלֵאָה דָגִים מִכָּל הַמִּינִים. אָמַר לוֹ כַ’לִיפָה:"" חֵי־אֱלֹהִים, מְחַלֵּל בֶּחָלִיל, שֶׁאִם אָמְנָם כִּי
מְכֹעָר אַתָּה, וְאוּלָם אִם תִּתֵּן דַּעְתְּךָ עַל הַדִּיּוּג, תִּהְיֶה
דַיָּג חָשׁוּב. וְהָעֵצָה הַנְּכוֹחָה הִיא שֶׁתִּרְכַּב עַל אֲתוֹנְךָ
וְתֵלֵךְ לַשּׁוּק וְתָבִיא שְׁנֵי סַלִּים, וַאֲנִי אַשְׁגִּיחַ עַל
הַדָּגִים הָאֵלֶּה, עַד שֶׁאַתָּה בָא וְנִטְעַן
אוֹתָם אֲנִי וְאַתָּה עַל גַּבֵּי אֲתוֹנְךָ, וְאֶצְלִי מֹאזְנַיִם
וּמִשְׁקָלוֹת וְכָל מַה שֶּׁאָנוּ זְקוּקִים לוֹ, וְנִקַּח אוֹתָם
אִתָּנוּ. וְאֵין עָלֶיךָ אֶלָּא לְהַחֲזִיק בַּמֹּאזְנַיִם וְלִגְבּוֹת
אֶת הַמְּחִיר, שֶׁכֵּן אִתָּנוּ דָגִים הַשָּׁוִים עֶשְׂרִים דִּינָר.
הִזְדָּרֵז אֵפוֹא לְהָבִיא אֶת שְׁנֵי הַסַּלִּים וְאַל תִּתְמַהְמֵהַּ“.
אָמַר לוֹ הַכַּלִיף: "" שָׁמַעְתִּי וּכְמִצְוָתְךָ אֶעֱשֶׂה”. הִנִּיחוֹ
וְהִנִּיחַ אֶת הַדָּגִים וּמִהֵר עַל פִּרְדָּתוֹ לְדַרְכּוֹ, כְּשֶׁהוּא
בְתַכְלִית הַשִּׂמְחָה, וְלֹא פָסַק מִצְּחוֹק עַל מַה שֶּׁאֵרַע לוֹ עִם
כַ’לִיפָה הַדַּיָּג עַד שֶׁהִגִּיעַ אֶל גַ’עְפָר. כְּשֶׁרָאָה אוֹתוֹ
גַ’עְפָר אָמַר לוֹ: “נְשִׂיא־הַמַּאֲמִינִים, שֶׁמָּא, כְּשֶׁהָלַכְתָּ
לִשְׁתּוֹת, מָצָאתָ גַן יָפֶה וְנִכְנַסְתָּ לְתוֹכוֹ וְטִיַּלְתָּ בוֹ
יְחִידִי?” כְּשֶׁשָּׁמַע אַלרְרַשִׁיד אֶת דִּבְרֵי גַ’עְפָר צָחַק. קָמוּ
כָל בְּנֵי מִשְׁפַּחַת הַבַּרְמַכִּי וְנָשְׁקוּ אֶת הָאָרֶץ לְפָנָיו
וְאָמְרוּ לוֹ:"" נְשִׂיא־הַמַּאֲמִינִים, יַתְמִיד אֱלֹהִים לְךָ שָׂשׂוֹן,
וְהֵסִיר מֵעָלֶיךָ כָּל יָגוֹן. מַה סִּבַּת הִתְמַהְמַהֲךָ
כְּשֶׁהָלַכְתָּ לִשְׁתּוֹת? וּמַה הוּא שֶׁאֵרַע לְךָ?"" אָמַר לָהֶם
הַכַּלִיף: “מְאֹרָע מוּזָר קָרָה לִי וְעִנְיָן מְשַׁעֲשֵׁעַ וּמֻפְלָא”.
חָזַר לִפְנֵיהֶם עַל סִפּוּרוֹ שֶׁל כַ’לִיפָה הַדַּיָּג וּמַה שֶּׁאֵרַע
לוֹ מִדְּבָרָיו: “אַתָּה הוּא שֶׁגָּנַבְתָּ אֶת בְּגָדַי”.
וּמִנְּתִינָתוֹ לוֹ אֶת מְעִילוֹ הָעֶלְיוֹן, וּכְרִיתַת הַדַּיָּג אֶת
הַמְּעִיל כְּשֶׁמָּצָא אוֹתוֹ אָרֹךְ. אָמַר לוֹ גַ’עְפָר:"" חֵי־אֱלֹהִים,
נְשִׂיא־הַמַּאֲמִינִים, כְּבָר הָיָה בְדַעְתִּי לְבַקֵּשׁ מֵאִתְּךָ אֶת
הַמְּעִיל הָעֶלְיוֹן, וְאוּלָם הוֹלֵךְ אֲנִי עַכְשָׁו אֶל הַדַּיָּג
וְאֶקְנֶה אוֹתוֹ מִמֶּנּוּ“. אָמַר לוֹ הַכַּלִיף:” חֵי־אֱלֹהִים, כְּבָר
כָּרַת שְׁלִישׁ מִצַּד שׁוּלָיו וְקִלְקֵל אוֹתוֹ. וְאוּלָם גַ’עְפָר,
כְּבָר עָיַפְתִּי מִדִּיּוּגִי בַנָּהָר מִשּׁוּם שֶׁדַּגְתִּי דָגִים
רַבִּים וְהֵם עַל שְׂפַת הַנָּהָר אֵצֶל מוֹרִי כַ’לִיפָה, שֶׁכֵּן עוֹמֵד
הוּא שָׁם וּמְצַפֶּה לִי שֶׁאֶחֱזֹר אֵלָיו וְאָבִיא לוֹ שְׁנֵי סַלִּים,
וּבֶן הַלְּוָיָה8 שֶׁלּוֹ שֶׁנֵּלֵךְ אֲנִי
וְהוּא וְנִמְכְּרֵם וּנְחַלֵּק מְחִירָם“. אָמַר לוֹ גַ’עְפָר: ""
נְשִׂיא־הַמַּאֲמִינִים, וַאֲנִי מֵבִיא לָכֶם מִי שֶׁיִּקְנֶה מִכֶּם”.
אָמַר לוֹ הַכַּלִיף:"" נִשְׁבָּע אֲנִי בַאֲבוֹתַי הַטְּהוֹרִים, שֶׁכָּל
מִי שֶׁמֵּבִיא לִי דָג מִן הַדָּגִים שֶׁלִּפְנֵי כַ’לִיפָה שֶׁלִּמְדַנִי
דִּיּוּג, אֲנִי נוֹתֵן לוֹ בַעֲדוֹ דִּינָר זָהָב“. הִכְרִיז הַכָּרוֹז
בֵּין הַצָּבָא לֵאמֹר: "" צְאוּ וּקְנוּ דָגִים לִנְשִׂיא־הַמַּאֲמִינִים
“. יָצְאוּ הַמַּמְלוּכִּים וּמְגַמַּת פְּנֵיהֶם שְׂפַת הַנָּהָר.
וַעֲדַיִן כַ’לִיפָה מְצַפֶּה לִנְשִׂיא־הַמַּאֲמִינִים, שֶׁיָּבִיא לוֹ
אֶת שְׁנֵי הַסַּלִּים, כְּשֶׁהַמַּמְלוּכִּים עָטוּ עָלָיו כַּפֶּרֶס
וְנָטְלוּ מִמֶּנּוּ אֶת הַדָּגִים וְשָׂמוּ אוֹתָם בְּמִטְפָּחוֹת
רְקוּמוֹת בְּזָהָב, וְהָיוּ מַכִּים זֶה אֶת זֶה לְהַגִּיעַ אֵלָיו. אָמַר
כַ’לִיפָה: “אֵין סָפֵק שֶׁדָּגִים אֵלֶּה דְּגֵי גַן־עֵדֶן הֵם”. נָטַל
שְׁנֵי דָגִים בְּיָדוֹ הַיְּמָנִית וּשְׁנַיִם בְּיָדוֹ הַשְּׂמָאלִית
וְיָרַד אִתָּם לַמַּיִם עַד צַוָּארוֹ, וְהוּא אוֹמֵר: "" אֱלֹהִים,
בְּגִין דָּגִים אֵלֶּה, אָנָּא יָבוֹא עַבְדְּךָ הַמְחַלֵּל בֶּחָלִיל,
שֻׁתָּפִי, מִיָּד”. וְהִנֵּה עֶבֶד כּוּשִׁי קָרֵב וּבָא אֵלָיו. וְהָיָה
אוֹתוֹ עֶבֶד מְפַקֵּד כל הָעֲבָדִים שֶׁהָיוּ אֵצֶל הַכַּלִיף. וְהָיְתָה
הַסִּבָּה לְהִתְמַהְמְהוֹ אַחֲרֵי הַמַּמְלוּכִּים זֹאת שֶׁסּוּסוֹ עָמַד
לְהַשְׁתִּין בַּדֶּרֶךְ. כְּשֶׁהִגִּיעַ אֵצֶל כַ’לִיפָה מָצָא
שֶׁהַדָּגִים לֹא נִשְׁאַר עוֹד מֵהֶם לֹא מְעַט וְלֹא הַרְבֵּה.
הִסְתַּכֵּל לְיָמִין וְלִשְׂמֹאל וְרָאָה אֶת כַ’לִיפָה הַדַּיָּג עוֹמֵד
בְּתוֹךְ הַמַּיִם וְעִמּוֹ הַדָּגִים. בְּאוֹתָה שָׁעָה אָמַר לוֹ: ""
דַּיָּג, גֶּשׁ הֵנָּה”. אָמַר לוֹ הַדַּיָּג: ""
לֵךְ וְאַל תַּטְרִידֵנִי“. נִגַּשׁ אֵלָיו הַסָּרִיס וְאָמַר לוֹ: “תֵּן
דָּגִים אֵלֶּה וַאֲנִי נוֹתֵן מְחִירָם לְךָ”. אָמַר לוֹ כַ’לִיפָה
הַדַּיָּג לַסָּרִיס: "" כְּלוּם מְעוּט שֵׂכֶל אֲנִי? אֵינִי מוֹכְרָם”.
שָׁלַף עָלָיו הַכּוּשִׁי אַלָּה. אָמַר לוֹ כַ’לִיפָה: "" אַל תַּךְ,
פּוֹשֵׁעַ. הַמַּתָּת טוֹבָה יוֹתֵר מִן הָאַלָּה“. הִשְׁלִיךְ לוֹ אֶת
הַדָּגִים. נְטָלָם הַסָּרִיס וְשָׂם אוֹתָם בְּתוֹךְ מִטְפַּחְתּוֹ,
וְהוֹשִׁיט יָדוֹ לְתוֹךְ כִּיסוֹ וְלֹא מָצָא אֲפִלּוּ אֲדַרְכְּמוֹן
אֶחָד. אָמַר: “הוֹי דַּיָּג, מַזָּלְךָ בִּישׁ, שֶׁאֵין עִמִּי כְלוּם מִן
הַמָּמוֹן, וְאוּלָם לְמָחָר בּוֹא אֶל חֲצַר הַכַּלִיף, וֶאֱמֹר:
“הוֹבִילוּנִי אֶל הַסָּרִיס צַנְבָּל, וְיוֹבִילוּךָ הַסָּרִיסִים אֵלַי,
וּכְשֶׁאַתָּה בָא אֵלַי יַגִּיעַ לְיָדְךָ מַה שֶּׁהַגּוֹרָל מִנָּה לְךָ
וְתִקַּח אוֹתוֹ וְתֵלֵךְ לְדַרְכְּךָ”. בְּאוֹתָהּ שָׁעָה אָמַר
כַ’לִיפָה: "" אָכֵן יוֹם מְבֹרָךְ הוּא זֶה וּבִרְכָּתוֹ גְלוּיָה
מֵרֵאשִׁיתוֹ”. נָטַל אֶת רִשְׁתּוֹ עַל כְּתֵפוֹ וְהָלַךְ עַד שֶׁנִּכְנַס
לְבַגְדָאד וְהָלַךְ בַּשְּׁוָקִים וְרָאוּ בְנֵי אָדָם אֶת לְבוּשׁוֹ שֶׁל
הַכַּלִיף עָלָיו, וְהָיוּ מִסְתַּכְּלִים בּוֹ עַד שֶׁנִּכְנַס לָרֹבַע.
וְהָיְתָה חֲנוּתוֹ שֶׁל חַיַּט נְשִׂיא־הַמַּאֲמִינִים עַל שַׁעַר
הָרֹבַע. רָאָה הַחַיָּט אֶת כַ’לִיפָה הַדַּיָּג וְעָלָיו לְבוּשׁ
הַשָּׁוֶה אֶלֶף דִינָר מִמַּלְבּוּשֵׁי הַכַּלִיף. אָמַר לוֹ:”הוֹי
כַ’לִיפָה, מֵאַיִן לְךָ מְעִיל עֶלְיוֹן זֶה?"" אָמַר לוֹ כַ’לִיפָה: ""
וּמַה לְךָ בַּטַּרְדָנוּת? אֲנִי לְקַחְתִּיו מִזֶּה שֶׁלִּמַּדְתִּיו
דִּיּוּג וְנַעֲשָׂה מְשָׁרְתִי, וּמָחַלְתִּי לוֹ שֶׁלֹּא לְקַצּוֹת אֶת
יָדוֹ9, שֶׁכֵּן גָּנַב בְּגָדַי וְנָתַן לִי
מְעִיל עֶלְיוֹן זֶה תְמוּרָתָם"". הֵבִין הַחַיָּט שֶׁהַכַּלִיף עָבַר
עָלָיו כְּשֶׁהוּא דָג וְהִתְלוֹצֵץ עִמּוֹ וְנָתַן לוֹ אֶת
הַמְּעִיל.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וּשְׁלשִׁים
וְתִשְׁעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַחַיָּט
הֵבִין שֶׁהַכַּלִיף עָבַר עַל הַדַּיָּג כְּשֶׁהָיָה דָג וְהִתְלוֹצֵץ
עִמּוֹ וְנָתַן לוֹ אֶת הַמְּעִיל. פָּנָה הַדַּיָּג וְהָלַךְ
לְבֵיתוֹ.


זֶהוּ מַה שֶּׁהָיָה מֵעִנְיָנוֹ. וְאוּלָם בַּאֲשֶׁר
לַכַּלִיף הָארוּן אַלרְרַשִׁיד, הִנֵּה לֹא יָצָא לְצֵיד חַיּוֹת הַבָּר
וּצְבִי וָאַיָּל אֶלָּא לְהַסִּיחַ דַּעְתּוֹ מִן הַנַּעֲרָה קוּתֻ
אלְקֻלוּבּ. וּכְבָר אָחַז אֶת זֻבַּיְדָה, כְּשֶׁשָּׁמְעָה עַל דְּבַר
הַנַּעֲרָה וְהִתְעַסְּקוּת הַכַּלִיף בָּהּ, מַה שֶּׁאוֹחֵז אֶת
הַנָּשִׁים מִן הַקִּנְאָה עַד שֶׁנִּמְנְעָה מִמַּאֲכָל וּמַשְׁקֶה
וְעָזְבָה אֶת נְעִימוּת הַשֵּׁנָה, וְהָיְתָה מְצַפָּה לְהֵעָדֵר
הַכַּלִיף אוֹ לִנְסִיעָתוֹ, כְּדֵי לְהַצִּיב לְקוּתֻ אלְקֻלוּבּ פַּח
שֶׁל מְזִמּוֹת. כְּשֶׁנּוֹדַע לָהּ שֶׁהַכַּלִיף יָצָא לְצֵיד חַיּוֹת
הַבָּר וּצְבִי וָאַיָּל, צִוְּתָה עַל הַנְּעָרוֹת לִפְרֹשׂ שְׁטִיחִים
בֶּחָצֵר וְהִרְבְּתָה אֶת הַתַּפְאוּרָה וְהֶהָדָר וְשָׂמָה מַטְעַמִּים
וּמְתִיקוֹת, וְעָשְׂתָה בִכְלַל אֵלֶּה סֵפֶל שֶׁל חַרְסִינָה שֶׁבּוֹ
מְתִיקוֹת מִן הַמְעֻדָּן שֶׁיֵּשׁ וְשָׂמָה בְתוֹכוֹ בַּגַג, וְעָשְׂתָה
אוֹתוֹ מְסַמֵּם. אַחַר־כָּךְ צִוְּתָה עַל אַחַד הַסָּרִיסִים שֶׁיֵּלֵךְ
אֶל הַנַּעֲרָה קוּתֻ אלְקֻלוּבּ וְיַזְמִין אוֹתָהּ לִסְעֻדַּת
הַגְּבִירָה זֻבַּיְדָה בַּת אלְקָאסִם אֵשֶׁת נְשִׂיא־הַמַּאֲמִינִים,
וְשֶׁיֹּאמַר לָהּ: "" הִנֵּה אֵשֶׁת נְשִׂיא־הַמַּאֲמִינִים שָׁתְתָה
הַיּוֹם מַשְׁקֵה־רְפוּאָה וּכְבָר שָׁמְעָה עַל דְּבַר יְפִי זִמְרָתֵךְ,
וְהִיא מִשְׁתּוֹקֶקֶת לִרְאוֹת מַשֶּׁהוּ מֵאוּמָנוּתֵךְ"". אָמְרָה
הַנַּעֲרָה: "" שָׁמַעְתִּי וַאֲמַלֵּא מִצְוַת אֱלֹהִים וּמִצְוַת
הַגְּבִירָה זֻבַּיְדָה “. הִתְנַשְׂאָה וְקָמָה תֵכֶף וּמִיָּד, שֶׁלֹּא
יָדְעָה אֶת הַטָּמוּן לָהּ בַּמִּסְתָּרִים וְנָטְלָה עִמָּהּ כָּל מַה
שֶּׁהִיא זְקוּקָה לוֹ מִכְּלֵי הַנְּגִינָה וְהָלְכָה עִם הַסָּרִיס,
וְלֹא פָסְקָה לָלֶכֶת עַד שֶׁנִּכְנָסה אֶל הַגְּבִירָה זֻבַּיְדָה.
כְּשֶׁנִּכְנְסָה אֵלֶיהָ נָשְׁקָה אֶת הָאָרֶץ לְפָנֶיהָ פְּעָמִים
רַבּוֹת. אַחַר־כָּךְ קָמָה וְעָמְדָה עַל רַגְלֶיהָ וְאָמְרָה: "" שָׁלוֹם
לַסְּפוּנָה וְהָרוֹמֵמָה וּלְמַעֲלַת הַמְבֻצָּרָה בִמְקוֹמָהּ,
מִבְּנֵי־עַבָּאס מוֹצָאָהּ וּמִזֶּרַע הַנְּבִיאִים הֻקְצָעָה,
וְיוֹסִיפוּ לָךְ אֱלֹהִים אשֶׁר וְשָׁלוֹם לְיָמִים וְשָׁנִים”.
אַחַר־כָּךְ עָמְדָה בְתוֹךְ כְּלַל הַנְּעָרוֹת וְהַסָּרִיסִים. נָשְׂאָה
אֵלֶיהָ הַגְּבִירָה זֻבַּיְדָה אֶת רֹאשָׁהּ וְהִסְתַּכְּלָה בְיָפְיָהּ
וְחִנָּהּ, וְרָאֲתָה נַעֲרָה: חֲלָקוֹת וּמְלֵאוֹת לְחָיֶיהָ.
כָּרִמּוֹנִים נָכוֹנוּ שָׁדֶיהָ. פָּנֶיהָ כַּיָּרֵחַ וּמִצְחָהּ
פּוֹרֵחַ. עֵינָהּ שְׁחוֹרַת אִישׁוֹן, בְּתוֹךְ עַפְעַפָּהּ חוֹלֶמֶת
תִּשְׁכֹּן. וְזֹהַר פָּנֶיהָ אוֹר מֵאִיר,
כְּאִלּוּ הַשֶּׁמֶשׁ תַּעַל וְתַזְהִיר. מִקְּוֻצּוֹתֶיהָ חֶשְׁכַת
לַיְלָה תָצִיץ, וְנִשְׁמַת אַפָּה רֵיחַ מֹר יָפִיץ. פְּרָחִים
מְלַבְלְבִים עַל לֶחְיָהּ, וְיָרֵחַ הַמִּתְגַּל מִצְחָהּ. עֲנָפִים
יִטּוּ מִקּוֹמָתָהּ, וּכְאִלּוּ הִיא הַלְּבָנָה לְעֵת שְׁלֵמוּתָהּ
הַמּוֹלֶכֶת בִּכְנַף הַחֲשֵׁכָה. עֵינֶיהָ אַהֲבָה תְּפִיצֶינָה.
וְעַפְעַפֶּיהָ קְשָׁתוֹת תִּדְמֶינָה. אַלְמֻגִּים חֹרְזוּ שְׂפָתֶיהָ.
וְנָבוֹךְ מִחִנָּהּ סוֹכֶה בָהּ, וּתְכַשֵּׁף בְּעֵינֶיהָ כָּל רוֹאֶיהָ.
יְרוֹמֵם יוֹצְרָהּ וּמַשְׁלִימָהּ וְעוֹרְכָהּ. וְהִיא כְמוֹ שֶׁאָמַר
הַמְשׁוֹרֵר עַל הַדּוֹמָה לָהּ:


בְּכָעֲסָה, הָאֲנָשִׁים חֲלָלִים תִּרְאֶה,
וְתָשֹׁבְנָה הַנְּפָשׁוֹת כַּאֲשֶׁר תִּרְצֶה.
עֵינָהּ מַבָּטֵי־קְסָמִים תְּזָרֶה,
תָּמִית בָּם וַאֲשֶׁר תַּחְפֹּץ תְּחַיֶּה.
וְתִקַּח שְׁבִי בְּגַלְגַּל עֵינָהּ כָּל הָאָדָם,
כְּאִלּוּ הָאֲנָשִׁים עֲבָדִים לָהּ כֻּלָּם.

אָמְרָה לָהּ הַגְּבִירָה זֻבַּיְדָה: “שָׁלוֹם לָךְ
וּבָרוּךְ בּוֹאֵךְ קוּתֻ אלְקֻלוּבּ,שְׁבִי שֶׁתְּשַׁעַשְׁעִי אוֹתָנוּ
בְּמִקְצוֹעֵךְ וְטוּב אָמָּנוּתֵךְ”. אָמְרָה לָהּ:“שָׁמַעְתִּי
וּכִפְקֻדָּתֵךְ אֶעֱשֶׂה”. יָשְׁבָה וְשָׁלְחָה יָדָהּ וְנָטְלָה אֶת
הַטַּנְבּוּר שֶׁעָלָיו אָמַר אַחַד מְתָאֳרָיו בָּתֵּי־שִׁיר
אֵלֶּה:

הוֹי בַּעַל הַטַּנְבּוּר, לִבִּי מִתְּשׁוּקָה פָּרַח.
עָלָיו תַּךְ, וְכָל צָפוּן יְפַעֲנַח.
לֹא לָקַחְתָּ בִּלְתִּי אִם לֵב נִפְגָּע.
אֲשֶׁר תִּדֹּם תֶּחְדַּל, אָדָם יִפְגָּע.
אֱמֹר נָא אֵפוֹא דָּבָר כָּבֵד אוֹ קַל.
וּמַנְגִּינָה כַּאֲשֶׁר תַּחְפֹּץ, אַתָּה גִיל תַּעַל.
יִיטַב לִבְּךָ נָא אָהוּב וְכִתְמַת לֶחִי גַלֵּה.
וְקוּם וּרְקֹד וּנְטֹה וְהַפְלֵא וְהִתְפַּלֵּא.

פָּרְטָה פָרוֹט הַרְבֵּה וְשָׁרָה עַד אֲשֶׁר הֶעֱמִידָה
אֶת הָעוֹף הַפּוֹרֵחַ בְּפָרְחוֹ וְנִסְעַר בָּהּ הַמָּקוֹם. אַחַר־כָּךְ
הֵטִילָה אֶת הַטַּנְבּוּר וְנָטְלָה אֶת הֶחָלִיל שֶׁעָלָיו נֶאֱמַר
בֵּית־שִׁיר זֶה:



לָהּ עֵינַיִם, אִישׁוֹנָן10 בְּאֶצְבָּעוֹת


יוֹבִיל לְמַנְגִּינָה נְכוֹנָה בְּלִי סְטוֹת.



וּכְמוֹ שֶׁאָמַר הַמְשׁוֹרֵר גַּם זֹאת:

כַּאֲשֶׁר עַל גִּשְׁתּוֹ לִזְמִירוֹת יַגִּיד,
תִּנְעַם הָעֵת, בְּגִיל הָאִחוּד תַּרְעִיד.



הִנִּיחָה אֶת הֶחָלִיל אַחֲרֵי אֲשֶׁר רָעֲדוּ בְגִיל
כָּל הַנִּמְצָאִים. נָטְלָה אֶת כְּלִי הַמֵּיתָרִים, הָעוּד שֶׁעָלָיו
אָמַר הַמְשׁוֹרֵר:
וְעָנָף רַעֲנָן הָיָה לְעוּד לְזַמֶּרֶת, לָהּ
יִכַּף יִשַּׁח כָּל נִכְבָּד מְרוֹם הַמַּעֲלָה.
תְּמַשְּׁשֵׁהוּ תְּנַסֵּהוּ, כִּי רַב לָהּ בַּבִּינָה,
בִּקְצוֹת אֶצְבְּעוֹתֶיהָ אוֹתוֹ, עת לְרִנָּה הִתְקִינָה.



מָתְחָה אֶת מֵיתָרָיו וְהִדְּקָה אֶת סְלִילָיו
וְהִנִּיחַתְהוּ בְּחֵיקָהּ וְגָחֲנָה עָלָיו כִּגְחֹן אֵם עַל יַלְדָּהּ.
וּכְבָר אָמַר הַמְשׁוֹרֵר עָלֶיהָ וְעַל עוּדָהּ בָּתֵּי־שִׁיר
אֵלֶּה:
כְּבָר הִבִּיעָה בְּמֵיתַר פָּרָס הַמְּדִינָה,
וְהֵבִינָה אֶת אֲשֶׁר לֹא יוּבַן בִּינָה,
וְהִגִּידָה כִּי הָאַהֲבָה רוֹצַחַת,
גַּם דַּעַת מֻסְלִם טוֹרֶפֶת, לוֹקַחַת.
נַעֲרָה, אֱלֹהִים, כַּפָּהּ, מַה יָּפֶה
שִׂיחַ תַּבִּיעַ מִבְּלִי כָל פֶּה.
כְּבָר עָצְרָה בָעוּד זֶרֶם אַהֲבָה זָרַם,
כַּעֲצֹר הָרוֹפֵא הַנָּבוֹן שֶׁטֶף הַדָּם.



פָּרְטָה אַרְבָּעָה־עָשָׂר אוֹפַנִּים וְזִמְּרָה
עֲלֵיהֶם פֶּרֶק נְגִינָה שָׁלֵם עַד אֲשֶׁר הִתְמִיהָה וְהִפְלִיאָה אֶת
הָרוֹאִים וְהִרְעִידָה לֵב הַשּׁוֹמְעִים. אַחַר־כָּךְ נָשְׂאָה קוֹלָהּ
בִּשְׁנֵי בָתֵּי־שִׁיר אֵלֶּה:
בָּרוּךְ בּוֹאִי אֵלֶיךָ, אֶגַּשׁ,
תּוֹכוֹ אַךְ שָׂשׂוֹן יִתְחַדָּשׁ.
הוֹי אשֶׁר לֹא יִכְלֶה,
וְנֹעַם לֹא יִבְלֶה.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים,
אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי שֶׁשָּׁרָה
הַנַּעֲרָה קוּתֻ אלְקֻלוּבּ לִפְנֵי הַגְּבִירָה זֻבַּיְדָה וְאַחֲרֵי
שֶׁפָּרְטָה לְפָנֶיהָ עַל הַמֵּיתָרִים, קָמָה וְשִׂחֲקָה בְמַעֲשֵׂי
לְהָטִים וַאֲחִיזַת־עֵינַיִם וְכָל אֻמָּנוּת נָאָה, עַד שֶׁהַגְּבִירָה
זֻבַּיְדָה כִמְעַט אָהֲבָה אוֹתָהּ וְאָמְרָה בְלִבָּהּ:"" אֵין לָבוֹא
בְתוֹאֲנָה עַל בֶּן־דּוֹדִי אַלרְרַשִׁיד עַל שֶׁהוּא אוֹהֵב אוֹתָהּ“.
אַחַר־כָּךְ נָשְׁקָה הַנַּעֲרָה אֶת הָאָרֶץ לִפְנֵי זֻבַּיְדָה
וְיָשְׁבָה. הִגִּישׁוּ לָהּ אֹכֶל, וְאַחַר־כָּךְ הִגִּישׁוּ אֶת
הַמְּתִיקוֹת וְהִגִּישׁוּ אֶת הַצַּלַּחַת שֶׁהַבַּנַג בְּתוֹכָהּ,
וְאָכְלָה מִמֶּנּוּ. לֹא בָאָה הַמְּתִיקָה אֶל קִרְבָּהּ עַד שֶׁצָּנַח
רֹאשָׁהּ וְהוּטְלָה לָאָרֶץ נִרְדָּמָה. אָמְרָה הַגְּבִירָה זֻבַּיְדָה
לַנְּעָרוֹת:” שְׂאוּ אוֹתָהּ אֶל אַחַד הַתָּאִים עַד שֶׁאֶדְרשׁ
אוֹתָהּ“. אָמְרוּ לָהּ:” שָׁמַעְנוּ וּכְמִצְוָתֵךְ נַעֲשֶׂה“.
אַחַר־כָּךְ אָמְרָה לְאַחַד הַסָּרִיסִים:” עֲשֵׂה לָנוּ תֵבָה וְהָבֵא
אוֹתָהּ אֵלַי“. אַחַר־כָּךְ צִוְּתָה לַעֲשׂוֹת צוּרַת קֶבֶר, וּלְהוֹצִיא
שְׁמוּעָה שֶׁהַנַּעֲרָה נֶחְנְקָה וּמֵתָה. וְהִזְהִירָה אֶת
פָּמַלְיָתָהּ, שֶׁכָּל מִי שֶׁיֹּאמַר שֶׁבַּחַיִּים הִיא יַתִּיזוּ אֶת
רֹאשׁוֹ. וְהִנֵּה בָא הַכַּלִיף בְּאוֹתָהּ שָׁעָה מִצֵּיד חַיּוֹת הַבָּר
וּצְבִי וְאַיָּל. וְרֵאשִׁית מַה שֶּׁשָּׁאַל, שָׁאַל עַל דְּבַר
הַנַּעֲרָה. נִגַּשׁ אֵלָיו אֶחָד מְשָׁרְתָיו, וּכְבָר צִוְּתָה עָלָיו
הַגְּבִירָה זֻבַּיְדָה שֶׁבְּשָׁעָה שֶׁיִּשְׁאַל אוֹתוֹ הַכַּלִיף עַל
אוֹדוֹתֶיהָ, יֹאמַר לוֹ שֶׁמֵּתָה. נָשַׁק אֶת הָאָרֶץ לְפָנָיו וְאָמַר
לוֹ:” אֲדוֹנִי, יְחִי רֹאשְׁךָ, הִנֵּה קוּתֻ אלְקֻלוּבּ נֶחְנְקָה
בָאֹכֶל וּמֵתָה“. אָמַר לוֹ הַכַּלִיף:” אַל יְבַשֶּׂרְךָ אֱלֹהִים
בְּטוֹבָה, עֶבֶד רָע“. קָם וְנִכְנַס אֶל הָאַרְמוֹן וְשָׁמַע עַל דְּבַר
מוֹתָהּ מִכָּל מִי שֶׁבָּאַרְמוֹן. אָמַר לָהֶם:” הֵיכָן קִבְרָהּ?""
הֵבִיאוּ אוֹתוֹ אֶל בֵּית־הַקְּבָרוֹת וְהֶרְאוּ לוֹ אֶת הַקֶּבֶר אֲשֶׁר
עָשׂוּ בְזִיּוּף וְאָמְרוּ לוֹ:"" זֶה הוּא הַקֶּבֶר"". כְּשֶׁרָאָה אוֹתוֹ
צָעַק וְחִבֵּק אֶת הַקֶּבֶר וּבָכָה וְנָשָׂא קוֹלוֹ בִשְׁנֵי בָתֵּי
שִׁיר אֵלֶּה:


חֵי אֵל, הוֹי קֶבֶר, הֲמִזֶּה חָלַף יָפְיָהּ רָב,
עָבַר זָהֳרָהּ מוֹפִיעַ בְּאוֹר נִשְׂגָּב?
הַקֶּבֶר, הֵן לֹא גַן אַתָּה לִי וְלֹא שָׁמַיִם,
אֵיכָה, אֵפוֹא נִתְאַחֵד כָּאן עָנָף עִם יָרֵחַ,

בָּכָה עָלֶיהָ הַכַּלִיף בְּכִי רַב, וְשָׁהָה שָׁם
שָׁעָה זְמָן. אַחַר־כָּךְ קָם מֵאֵצֶל הַקֶּבֶר, כְּשֶׁהוּא בְתַכְלִית
הָאֵבֶל. יָדְעָה הַגְּבִירָה זֻבַּיְדָה שֶׁתַּחְבּוּלָתָהּ הִצְלִיחָה
כְתֻמָּהּ, וְאָמְרָה לַסָּרִיס:"" הָבֵא אֶת הַתֵּבָה הֵנָּה“. הֵבִיאוּ
אוֹתָהּ לְפָנֶיהָ. הֵבִיאָה אֶת הַנַּעֲרָה וְהִנִּיחָה אוֹתָהּ בָהּ
וְאָמְרָה לַסָּרִיס:” שְׁקֹד עַל כָּךְ לִמְכֹּר תֵּבָה זוֹ. וְהַתֵּבָה
עַל זֶה שֶׁיִּקְנֶה אוֹתָהּ, שֶׁיִּקְנֶנָּה נְעוּלָה, וְאֶת מְחִירָהּ
תֵּן בִּצְדָקָה לַעֲנִיִּים"". נְטָלָה הַסָּרִיס וְיָצָא מֵאֶצְלָהּ
וּמִלֵּא אֶת פְּקֻדָּתָהּ.

זֶהוּ מַה שֶּׁהָיָה מֵעִנְיָנָם שֶׁל אֵלֶּה. וְאוּלָם
בַּאֲשֶׁר לְכַ’לִיפָה הַדַּיָּג, הִנֵּה כְּשֶׁהִגִּיעַ הַבֹּקֶר וְהֵאִיר
בְּאוֹרוֹ וְהִזְהִיר, אָמַר: “אֵין לִי הַיּוֹם הַזֶּה עֵסֶק טוֹב יוֹתֵר
מִלֶּכְתִּי אֶל הַסָּרִיס שֶׁקָּנָה מִמֶּנִּי אֶת הַדָּגִים, שֶׁכֵּן
הוֹעִידַנִי שֶׁאֵלֵךְ אֵלָיו אֶל חֲצַר הַכַּלִיפוּת”. יָצָא כַ’לִיפָה
מִבֵּיתוֹ וּמְגַמַּת פָּנָיו חֲצַר־הַכַּלִיפוּת. כְּשֶׁהִגִּיעַ אֵלֶיהָ


מָצָא אֶת הַמַּמְלוּכִּים וְאֶת הָעֲבָדִים וְהַסָּרִיסִים עוֹמְדִים
וְיוֹשְׁבִים. וְהִנֵּה הַסָּרִיס שֶׁלָּקַח מֵאִתּוֹ אֶת הַדָּגִים
יוֹשֵׁב, כְּשֶׁהַמַּמְלוּכִּים בְּשֵׁרוּתוֹ. קָרָא אֵלָיו נַעַר מִן
הַמַּמְלוּכִּים, וּפָנָה אֵלָיו הַסָּרִיס לִרְאוֹת מִי הוּא, וְהִנֵּה
הַדַּיָּג הוּא. וּכְשֶׁהִכִּירוֹ כַ’לִיפָה שֶׁרָאָהוּ וְנִתְבָּרֵר לוֹ
מִי הוּא, אָמַר לוֹ:"" לֹא זִלְזַלְתִּי, אֲדַמְדְּמוֹן.11 כָּךְ הֵם הָעוֹמְדִים
בְּדִבּוּרָם"" כְּשֶׁשָּׁמַע הַסָּרִיס אֶת דְּבָרָיו צָחַק עָלָיו וְאָמַר
לוֹ:"" אֱמֵת דִּבַּרְתָּ, דַּיָּג“. בִּקֵּשׁ הַסָּרִיס צַנְדָּל לָתֵת לוֹ
מַשֶּׁהוּ, וְהוֹשִׁיט יָדוֹ לְכִיסוֹ. וְהִנֵּה צְעָקָה גְדוֹלָה. הֵרִים
הַסָּרִיס אֶת רֹאשׁוֹ לִרְאוֹת מָה הָעִנְיָן, וְהִנֵּה הַמִּשְׁנֶה
גַ’עְפָר הַבַּרְמַכִּי יוֹצֵא מֵאֵצֶל הַכַּלִיף. כְּשֶׁרָאָה אוֹתוֹ
הַסָּרִיס, קָם לִקְרָאתוֹ עַל רַגְלָיו וְהָלַךְ לְפָנָיו. וְהָיוּ
מְשׂוֹחֲחִים כְּשֶׁהֵם מְהַלְּכִים, עַד שֶׁאָרְכָה הָעֵת. עָמַד
כַ’לִיפָה הַדַּיָּג מֶשֶׁךְ זְמַן, וְהַסָּרִיס אֵינוֹ שׁוֹעֶה אֵלָיו.
כְּשֶׁאָרְכָה עֲמִידָתוֹ, נִצָּב לְמוּלוֹ הַדַּיָּג, כְּשֶׁהוּא רָחוֹק
מִמֶּנּוּ וְרָמַז לוֹ בְיָדוֹ וְאָמַר:” אֲדוֹנִי אֲדַמְדְּמוֹן, הַנַּח
לִי שֶׁאֵלֵךְ“. שָׁמַע אוֹתוֹ הַסָּרִיס, וְהִתְבַּיֵּשׁ לַעֲנוֹת לוֹ
בִּגְלַל מַעֲמַד הַמִּשְׁנֶה גַ’עְפָר, שֶׁהָיָה הַסָּרִיס מְשׂוֹחֵחַ עִם
הַמִּשְׁנֶה וּמַסִּיחַ דַּעְתּוֹ מִן הַדַּיָּג. אָמַר לוֹ כַ’לִיפָה:”
הוֹי הַמְפַגֵּר בְּתַשְׁלוּמוֹ, יַעְכֹּר אֱלֹהִים כָּל גַּס וְכָל
הַנּוֹטֵל חֶפְצֵי בְּנֵי־אָדָם וּמַכְבִּיד עֲלֵיהֶם. בְּךָ אֲנִי חוֹסֶה,
אֲדוֹנִי כֶּרֶס הַסֻּבִּים12 שֶׁתִּתֵּן לִי
אֶת הַמַּגִּיעַ לִי כְּדֵי שֶׁאֵלֵךְ“. כְּשֶׁשָּׁמַע אוֹתוֹ הַסָּרִיס
הִתְבַּיֵּשׁ בִּפְנֵי גַ’עְפָר. רָאָהוּ גַם גַ’עְפָר כְּשֶׁהוּא רוֹמֵז
בְּיָדוֹ וּמְדַבֵּר אֶל הַסָּרִיס, וְאוּלָם לֹא יָדַע מַה לוֹמַר לוֹ.
אָמַר לַסָּרִיס, שֶׁמָּצָא מִנְהָגוֹ מְגֻנֶּה: “סָרִיס, מַה תּוֹבֵעַ
מִמְּךָ קַבְּצָן מִסְכֵּן זֶה?” אָמַר לוֹ צַנְדָּל:” כְּלוּם אִי אַתָּה
מַכִּיר אֶת זֶה, אֲדוֹנֵנוּ הַמִּשְׁנֶה?"" אָמַר לוֹ הַמִּשְׁנֶה
גַ’עְפָר:"" אֵינִי מַכִּירוֹ. וּמֵהֵיכָן אַכִּיר אֶת זֶה, כְּשֶׁאֲנִי לֹא
רְאִיתִיו אֶלָּא עַכְשָׁו?"" אָמַר לוֹ הַסָּרִיס:"" אֲדוֹנֵנוּ, זֶה הוּא
הַדַּיָּג שֶׁבָּזַזְנוּ אֶת דָּגָיו עַל שְׂפַת הַחִדֶּקֶל. וַאֲנִי לֹא
הִשַּׂגְתִּי כְלוּם, וְהָיִיתָי מִתְבַּיֵּשׁ לַחֲזֹר אֶל
נְשִׂיא־הַמַּאֲמִינִים בְּלֹא־כְלוּם, בְּשָׁעָה שֶׁכָּל הַמַּמְלוּכִּים
לָקְחוּ. וּכְשֶׁהִגַּעְתִּי אֵלָיו מְצָאתִיו עוֹמֵד בְּתוֹךְ הַנָּהָר
קוֹרֵא לֵאלֹהִים וְעִמּוֹ אַרְבָּעָה דָגִים. אָמַרְתִּי לוֹ:"" תֵּן
הֵנָּה מַה שֶּׁאִתְּךָ, וְטֹל מְחִירוֹ“. וּכְשֶׁנָּתַן לִי אֶת
הַדָּגִים, הִכְנַסְתִּי יָדִי בְּכִיסִי וּבִקַּשְׁתִּי לָתֵת לוֹ
מַשֶּׁהוּ, וְלֹא מָצָאתִי בוֹ כְלוּם. אָמַרְתִּי לוֹ:” בּוֹא אֵלַי אֶל
הָאַרְמוֹן וַאֲנִי נוֹתֵן לְךָ מַשֶּׁהוּ שֶׁתִּסְתַּיֵּעַ בוֹ נֶגֶד
דַּלּוּתְךָ“, וּבָא אֵלַי הַיּוֹם, וְשָׁלַחְתִּי יָדִי וּבִקַּשְׁתִּי
לָתֵת לוֹ מַשֶּׁהוּ וּבָאתָ אַתָּה, וְקַמְתִּי לְשֵׁרוּתְךָ
וְהִסַּחְתִּי עַל יָדְךָ דַּעְתִּי מִמֶּנּוּ. וְאָרַךְ לוֹ הָעִנְיָן.
זֶה סִפּוּרוֹ וְזוֹ סִבַּת עֲמִידָתוֹ”.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וְאֶחָד, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁכְּשֶׁסִּפֵּר
הַסָּרִיס גַ’עְפָר הַבַּרְמַכִּי אֶת מְאֹרָעוֹ עִם כַ’לִיפָה הַדַּיָּג,
חָתַם אֶת דְּבָרָיו לֵאמֹר:"" זֶה סִפּוּרוֹ וְזוֹ סִבַּת עֲמִידָתוֹ
כָאן“. כְּשֶׁשָּׁמַע הַמִּשְׁנֶה אֶת דִּבְרֵי הַסָּרִיס חִיֵּךְ עָלָיו
וְאָמַר לוֹ:” כֵּיצַד יִתָּכֵן שֶׁיָּבוֹא דַּיָּג זֶה בְּעֵת שֶׁיֵּשׁ
לוֹ דְרִישָׁה וְאִי אַתָּה מְמַלֵּא אוֹתָהּ לוֹ? כְּלוּם אֵין אַתָּה
יוֹדֵעַ מִי הוּא, אַתָּה רֹאשׁ־הַסָּרִיסִים?"" אָמַר לוֹ:"" לָאו“. אָמַר
לוֹ:” זֶהוּ מוֹרוֹ שֶׁל נְשִׂיא־הַמַּאֲמִינִים וְשֻׁתָּפוֹ. וּכְבָר
הִשְׁכִּים הַיּוֹם אֲדוֹנֵנוּ הַכַּלִיף צַר לְחָזֵהוּ וְלִבּוֹ אָבֵל
וְדַעְתּוֹ דְאוּגָה, וְאֵין לוֹ דָבָר שֶׁיַּרְחִיב דַּעְתּוֹ אֶלָּא
דַיָּג זֶה. אַל תִּתֵּן אוֹתוֹ אֵפוֹא לָלֶכֶת, עַד שֶׁאֶוָּעֵץ
בִּדְבָרוֹ עִם הַכַּלִיף וְאָבִיא אוֹתוֹ לְפָנָיו. אֶפְשָׁר יָסִיר
אֱלֹהִים מַה שֶּׁהוּא שָׁרוּי בּוֹ וִינַחֵם אוֹתוֹ עַל אֲבֵדַת קוּתֻ
אלְקֻלוּבּ בְּנוֹכְחוּתוֹ שֶׁל זֶה, וְיִתֵּן לוֹ לַדַּיָּג מַשֶּׁהוּ
שֶׁיִּמְצָא בוֹ עֵזֶר, וּתְהֵא אַתָּה הַסִּבָּה לְכָךְ“. אָמַר לוֹ
הַסָּרִיס:” אֲדוֹנִי, עֲשֵׂה מַה שֶּׁאַתָּה חָפֵץ. וְיַשְׁאִירְךָ
אֱלֹהִים יָתֵד לְמִשְׁעָן לְשִׁלְטוֹן נְשִׂיא־הַמַּאֲמִינִים, יַתְמִיד
אֱלֹהִים צִלּוֹ וְיִשְׁמֹר עֲנָפוֹ וְשָׁרְשׁוֹ“. הִתְעוֹרֵר הַמִּשְׁנֶה
גַ’עְפָר, שָׂם פָּנָיו אֶל הַכַּלִיף, בְּעוֹד שֶׁהַסָּרִיס צִוָּה עַל
הַמַּמְלוּכִּים לֹא לָתֵת לַדַּיָּג לָלֶכֶת. אָמַר כַ’לִיפָה הַדַּיָּג
בְּאוֹתָהּ שָׁעָה:” מַה יָּפָה טוֹבָתְךָ אֲדַמְדְּמוֹנִי. הַתּוֹבֵעַ
נֶהְפַּךְ לְנִתְבָּע. שֶׁהֲרֵי בָאתִי לִתְבֹּעַ מָמוֹנִי וְחָבְשׁוּ
אוֹתִי בִגְלַל אִי־תַשְׁלוּם מִסַּי"". כְּשֶׁנִּכְנַס גַ’עְפָר אֶל
הַכַּלִיף מְצָאוֹ יוֹשֵׁב וְרֹאשׁוֹ מֻרְכָּן לָאָרֶץ, צַר לְחָזֵהוּ
וּמַרְבֶּה לְהַרְהֵר, מְפַזֵּם בְּדִבְרֵי הַמְשׁוֹרֵר:


יִכְפּוּ עָלַי לְהִנָּחֵם אַחֲרֶיהָ, מוֹכִיחִי.
אַךְ מַה אֶעֱשֶׂה לִלְבָבִי, לֹא יִשְׁמַע לִדְבָרַי?
וְאֵיךְ אַאֲרִיךְ רוּחִי בְּאַהֲבָתִי נַעֲרָה רַכָּה?
לֹא אֶמְצָא אֹרֶךְ רוּחַ בְּאַהֲבָתָהּ כִּי רָחֲקָה.
לֹא אֶשְׁכָּחֶנָּה עֵת הַכּוֹס בֵּינֵינוּ נָקָפָה,
וּכְבָר נֻסַּךְ בִּי שִׁכָּרוֹן מִיֵּין מַבַּט עַפְעַפָּהּ.



כְּשֶׁעָמַד גַ’עְפָר לִפְנֵי הַכַּלִיף אָמַר:"" שָׁלוֹם
עָלֶיךָ, נְשִׂיא־הַמַּאֲמִינִים וּמָגֵן קְדֻשַּׁת הַדָּת וּבֶן־דּוֹדוֹ
שֶׁל נְשִׂיא הַשְּׁלִיחִים, – יִתְפַּלֵּל אֱלֹהִים עָלָיו וְעל בְּנֵי
מִשְׁפַּחְתּוֹ יַחְדָּו“. הֵרִים הַכַּלִיף רֹאשׁוֹ וְאָמַר:” וְעָלֶיךָ
הַשָּׁלוֹם וְרַחֲמֵי אֱלֹהִים וּבִרְכוֹתָיו“. אָמַר לוֹ גַ’עְפָר:”
בִּרְשׁוּת נְשִׂיא־הַמַּאֲמִינִים יְדַבֵּר נָא מְשָׁרְתוֹ וְאַל תְּהִי
טְרוּנְיָה עָלָיו“. אָמַר לוֹ הַכַּלִיף:” וּמָתַי זֶה הָיְתָה טְרוּנְיָה
עָלֶיךָ בְּדָבְרֶךָ, בְּעוֹד אַתָּה רֹאשׁ־הַמִּשְׁנִים? דַּבֵּר
כַּאֲשֶׁר חָפַצְתָּ“. אָמַר לוֹ הַמִּשְׁנֶה גַ’עְפָר:” יָצָאתִי מֵעַל
פָּנֶיךָ, אֲדוֹנִי, מְבַקֵּשׁ לָלֶכֶת לְבֵיתִי, וְרָאִיתִי אֶת הָאוּמָן
שֶׁלְּךָ וּמוֹרְךָ וְשֻׁתָּפְךָ, אֶת כַ’לִיפָה הַדַּיָּג עוֹמֵד עַל
הַשַּׁעַר, כְּשֶׁהוּא מְשַׁנֶּה יַחֲסוֹ לְרָעָה כְלַפֶּיךָ וּמִתְאוֹנֵן
עָלֶיךָ וְאוֹמֵר:"" יִשְׁתַּבַּח אֱלֹהִים, לִמַּדְתִּיו דִּיּוּג וְהָלַךְ
לְהָבִיא שְׁנֵי סַלִּים וְלֹא חָזַר אֵלַי. וְאֵין כָּךְ דֶּרֶךְ
הַשֻּׁתָּפִים וְלֹא מִנְהַג הָאֻמָּנִים“. וְאִם יֵשׁ לְךָ חֵפֶץ
בַּשֻּׁתָּפוּת מוּטָב, וְאִם לָאו הוֹדִיעֶנּוּ וְיִקַּח לוֹ שֻׁתָּף
זוּלָתֶךָ”. כְּשֶׁשָּׁמַע הַכַּלִיף אֶת דְּבָרָיו חִיֵּךְ וּפָסַק מַה
שֶּׁהָיָה בוֹ מֵעָקַת הֶחָזֶה. אָמַר לוֹ לְגַ’עְפָר:“בְּחַיַּי אֲנִי
מַשְׁבִּיעֲךָ, כְּלוּם אֱמֶת הִיא מַה שָּׁאַתָּה אוֹמֵר שֶׁהַדַּיָּג
עוֹמֵד עַל הַשַּׁעַר?” אָמַר לוֹ גַ’עְפָר:"" בְּחַיֶּיךָ אֲנִי נִשְׁבָע,
נְשִׂיא־הַמַּאֲמִינִים, שֶׁהוּא עוֹמֵד עַל הַשַּׁעַר“. בְּאוֹתָהּ שָׁעָה
אָמַר הַכַּלִיף:” גַ’עְפָר, חֵי־אֱלֹהִים שֶׁאֶעֱשֶׂה כָּל מַאֲמָץ
לְמַלֵּא אֶת הַמַּגִּיעַ לוֹ, וְאִם אֱלֹהִים מֵמִיט עָלָיו אָסוֹן עַל
יָדִי יַשִּׂיגֶנּוּ. וְאִם יָבִיא עָלָיו אשֶׁר עַל יָדִי יַשִּׂיגֶנּוּ“.
נָטַל הַכַּלִיף גִּלְיוֹן נְיָר וְחָתַךְ אוֹתוֹ חֲתִיכוֹת וְאָמַר:”
גַ’עְפָר, כְּתֹב בְּיָדְךָ עֶשְׂרִים סְכוּמִים מִדִּינָר וְעַד אֶלֶף
דִּינָר וּמִשְׂרוֹת שֶׁל נְצִיבוּת וְאֶמִירוּיוֹת מִן הַפְּחוּתִים
בְּדַרְגָּה עַד לַכַּלִיפוּת וְעֶשְׂרִים סוּגִים מִמִּינֵי הָעִנּוּיִים
מִן הַקַּל שֶׁבַּיִסּוּרִים עַד לְמִיתָה“. אָמַר לוֹ גַ’עְפָר:”
שָׁמַעְתִּי וּכְמִצְוָתְךָ אֶעֱשֶׂה, נְשִׂיא־הַמַּאֲמִינִים“. כָּתַב אֶת
הַפְּתָקוֹת בְּיָדוֹ כְּפִי שֶׁצִּוָּה אוֹתוֹ הַכַּלִיף. אָמַר לוֹ
הַכַּלִיף:” גַ’עְפָר נִשְׁבָּע אֲנִי בַאֲמִתּוּת־אֲבוֹתַי הַטְּהוֹרִים,
וּבְקִרְבָתִי לְחַמְזָה וּלְעַקִיל13,
שֶׁרְצוֹנִי לְהָבִיא לְפָנַי אֶת כַ’לִיפָה הַדַּיָּג וּלְצַוּוֹת עָלָיו
שֶׁיִּטֹּל פִּתְקָה מִפְּתָקוֹת אֵלּוּ בְּאֵין יוֹדֵעַ מַה בָּהֶן אֶלָּא
אֲנִי וָאָתָּה, וּמַה שֶׁיִּהְיֶה בָּהּ אֲנִי מוֹסְרוֹ לוֹ. וַאֲפִלּוּ
אִם הַכַּלִיפוּת בָּהּ, הֲרֵינִי מֵסִיר עַצְמִי מִמֶּנָּה וּמוֹסְרָהּ
לִרְשׁוּתוֹ, וְלֹא אֲקַמֵּץ בָּהּ לוֹ. אַךְ אִם תְּלִיָּה תִּהְיֶה בָהּ
אוֹ סֵרוּס אוֹ מִיתָה, אֲנִי עוֹשֶׂה אוֹתָם בּוֹ. לֵךְ אֵפוֹא וְהָבֵא
אוֹתוֹ אֵלַי“. כְּשֶׁשָּׁמַע גַ’עְפָר דְּבָרִים אֵלֶּה, אָמַר בְּלִבּוֹ:
"" אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן וְהָאַדִּיר.
קָרוֹב מְאֹד הַדָּבָר שֶׁיּוֹצִיא הַמִּסְכֵּן מַשֶּׁהוּ בְהַשְׁמָדָתוֹ
וְאֶהְיֶה אֲנִי הַסִּבָּה לְכָךְ. וְאוּלָם כְּבָר נִשְׁבַּע הַכַּלִיף,
וְלֹא נִשְׁאַר אֶלָּא שֶׁהוּא יִכָּנֵס, וְלֹא יִהְיֶה בִלְתִּי אִם
אֲשֶׁר חָפֵץ אֱלֹהִים”. פָּנָה וְהָלַךְ אֶל כַ’לִיפָה הַדַּיָּג
וּתְפָסוֹ בְיָדוֹ וּבִקֵּשׁ לְהַכְנִיסוֹ. פָּרְחָה דַּעְתּוֹ שֶׁל
כַ’לִיפָה מֵרֹאשׁוֹ וְאָמַר בְּלִבּוֹ:"" מַה הוּא שֶׁקָּרָה לִי עַד
שֶׁבָּאתִי אֶל עֶבֶד בִּישׁ־גַּדָּא זֶה אֲדַמְדְּמוֹנִי,
וְהִפְגִּישָׁנִי עִם כֶּרֶס־סֻבִּין זֶה“. לֹא פָסַק גַ’עְפָר
מִלְּהוֹלִיךְ אוֹתוֹ, וְהַמַּמְלוּכִּים מֵאַחֲרָיו וּלְפָנָיו, וְהוּא
אוֹמֵר:” לֹא הָיָה דַי בַּמַּאֲסָר, עַד שֶׁאֵלֶּה מֵאַחֲרַי וּמִלְּפָנַי
מִתְרוֹצְצִים סְבִיבִי לִמְנֹעַ אוֹתִי מִבְרוֹחַ“. לֹא פָסַק גַ’עְפָר
מֵהוֹלִיכוֹ עַד שֶׁעָבַר שִׁבְעָה פְרוֹזְדוֹרִים. אָמַר לוֹ
לְכַ’לִיפָה:” אוֹי לְךָ דַּיָּג, אַתָּה תַעֲמֹד לִפְנֵי
נְשִׂיא־הַמַּאֲמִינִים וּמָגֵן קְדֻשַּׁת הַדָּת“. הֵסִיר אֶת הַוִּילוֹן
הַגָּדוֹל, וְנָפְלָה עֵינוֹ שֶׁל כַ’לִיפָה הַדַּיָּג עַל הַכַּלִיף
כְּשֶׁהוּא יוֹשֵׁב עַל כִּסֵּא הַמַּלְכוּת וְרַבֵּי־הַמֶּמְשָׁלָה
עוֹמְדִים בְּשֵׁרוּתוֹ. כְּשֶׁהִכִּיר אוֹתוֹ נִגַּשׁ אֵלָיו וְאָמַר
לוֹ:” שָׁלוֹם לְךָ הַמְחַלֵּל בֶּחָלִיל, לֹא נָכוֹן הוּא מֵאִתְּךָ
שֶׁתֵּעָשֶׂה דַיָּג וְאַחַר־כָּךְ תַּעַזְבֵנִי יוֹשֵׁב לִשְׁמֹר אֶת
הַדָּגִים וְתֵלֵךְ וְלֹא תָבוֹא. וַעֲדַיִן לֹא הִרְגַּשְׁתִּי בַדָּבָר
עַד שֶׁקָּרְבוּ וּבָאוּ הַמַּמְלוּכִּים עַל בְּהֵמוֹת מֶרְכָּב שׁוֹנוֹת
בְּצִבְעֵיהֶן וְחָטְפוּ אֶת הַדָּגִים מִמֶּנִּי כְּשֶׁאֲנִי עוֹמֵד
יְחִידִי. וְכָל זֶה כֻלּוֹ עַל רֹאשְׁךָ יָחוּל. שֶׁאִלּוּ הָיִיתָ מֵבִיא
אֶת הַסַּלִּים בִּמְהֵרָה, הָיִינוּ מוֹכְרִים מֵהֶם בְּמֵאָה דִינָר.
וְאוּלָם אֲנִי בָאתִי לִתְבֹּע אֶת הַמַּגִּיעַ לִי וְחָבְשׁוּ אוֹתִי.
וְאַתָּה, מִי חָבַשׁ אוֹתְךָ בְמָקוֹם זֶה?"" חִיֵּךְ הַכַּלִיף וְהֵרִים
אֶת קְצֵה הַמָּסָךְ וְהוֹצִיא רֹאשׁוֹ מִתַּחְתָּיו וְאָמַר לוֹ:"" גֵּשׁ
וְטֹל לְךָ פִּתְקָה מִפְּתָקוֹת אֵלּוּ“. אָמַר כַ’לִיפָה הַדַּיָּג
לִנְשִׂיא־הַמַּאֲמִינִים: אַתָּה נַעֲשֵׂיתָ דַּיָּג, וַאֲנִי רוֹאֶה
אוֹתְךָ הַיּוֹם שֶׁנַּעֲשֵׂיתָ אִצְטַגְנִין. וְאוּלָם זֶה שֶׁרַבּוֹת
אֻמָּנֻיּוֹתָיו רַבָּה דַלּוּתוֹ”. אָמַר לוֹ גַ’עְפָר:"" טֹל אֶת
הַפִּתְקָה מְהֵרָה מִבְּלִי לְדַבֵּר וּמַלֵּא מַה שֶּׁצִּוָּה עָלֶיךָ
נְשִׂיא־הַמַּאֲמִינִים “. נִגַּשׁ כַ’לִיפָה הַדַּיָּג וְהוֹשִׁיט יָדוֹ
וְאָמַר:” לֹא יִתָּכֵן שֶׁתִּהְיֶה כָזֹאת שֶׁמְּחַלֵּל בֶּחָלִיל זֶה
יַחֲזֹר וְיִהְיֶה מְשָׁרְתִי וְיָדוּג עִמִּי“. נָטַל אֶת הַפִּתְקָה
וְהוֹשִׁיטָה לַכַּלִיף וְאָמַר:” הוֹי מְחַלֵּל בֶּחָלִיל, מַה הוּא
שֶׁעָלָה לִי בָהּ? אַל תַּעֲלֵם מִמֶּנִּי דָבָר"".

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וּשְׁנַיִם, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַדַּיָּג
כַ’לִיפָה, אַחֲרֵי שֶׁנָּטַל פִּתְקָה וְהוֹשִׁיטָה לַכַּלִיף, אָמַר
לוֹ:"" הוֹי מְחַלֵּל בֶּחָלִיל, מַה הוּא שֶׁעָלָה לִי בָהּ? אַל תַּעֲלֵם
מִמֶּנִּי דָבָר“. נְטָלָהּ הַכַּלִיף בְּיָדוֹ וְהוֹשִׁיטָה לַמִּשְׁנֶה
גַ’עְפָר וְאָמַר לוֹ:” קְרָא מַה שֶּׁבְּתוֹכָהּ“. הִסְתַּכֵּל בָּהּ
גַ’עְפָר וְאָמַר:” אֵין חַיִל וְאֵין כֹּחַ אֶלָּא לֵאלֹהִים הָעֶלְיוֹן
וְהָאַדִּיר“. אָמַר לוֹ הַכַּלִיף:” יְדִיעָה טוֹבָה, גַ’עְפָר? מֶה
רָאִיתָ בָהּ?"" אָמַר לוֹ:"" נְשִׂיא־הַמַּאֲמִינִים, עָלָה בַּפִּתְקָה
שֶׁיִּלְקֶה הַדַּיָּג מֵאָה מַלְקוֹת“. צִוָּה הַכַּלִיף לְהַלְקוֹתוֹ
מֵאָה מַלְקוֹת. מִלְּאוּ אֶת מִצְוָתוֹ וְהִלְקוּ אֶת כַ’לִיפָה מֵאָה
מַלְקוֹת. קָם כְּשֶׁהוּא אוֹמֵר:” יָאֵר אֱלֹהִים מִשְׂחקָ זֶה,
כֶּרֶס־סֻבִּין. כְּלוּם הַמַּאֲסָר וְהַמַּלְקוֹת מִכְּלַל הַמִּשְׂחָק
הֵם?"" אָמַר גַ’עְפָר: "" נְשִׂיא־הַמַּאֲמִינִים, הֲרֵי מִסְכֵּן זֶה בָּא
אֶל הַיָּם, וְכֵיצַד זֶה יַחֲזֹר צָמֵא?14 נְצַפֶּה לִצְדָקוֹת נְשִׂיא־הַמַּאֲמִינִים, שֶׁיִּטֹּל לוֹ
פִתְקָה שְׁנִיָּה, אֶפְשָׁר יַעֲלֶה לוֹ בָהּ מַשֶּׁהוּ, וְיַחֲזֹר בָּהּ
לְהֵעָזֵר עַל יָדָהּ נֶגֶד דַּלּוּתוֹ“. אָמַר לוֹ הַכַּלִיף:” הוֹי
גַ’עְפָר, אִם הוּא נוֹטֵל פִּתְקָה וְעָלְתָה לוֹ מִיתָה, אֲנִי הוֹרְגוֹ
וּתְהֵא אַתָּה הַסִּבָּה לְכָךְ“. אָמַר לוֹ גַ’עְפָר:” אִם יָמוּת הֲרֵי
יָנוּחַ לוֹ“. אָמַר לוֹ כַ’לִיפָה הַדַּיָּג:” אַל יְבַשֶּׂרְךָ אֱלֹהִים
בְּטוֹבָה. כְּלוּם הֲצֵרוֹתִי לָכֶם אֶת בַּגְדָּאד עַד שֶׁאַתֶּם
מְבַקְּשִׁים הֲמִיתִי?"" אָמַר לוֹ גַ’עְפָר:"" טֹל פִּתְקָה, וְהִתְפַּלֵּל
לֵאלֹהִים יִתְעַלֶּה לְטוֹבָה“. הוֹשִׁיט יָדוֹ וְנָטַל פִּתְקָה וְנָתַן
אוֹתָהּ לְגַ’עְפָר. נְטָלָהּ מִמֶּנּוּ וּקְרָאָהּ וְשָׁתַק. אָמַר לוֹ
הַכַּלִיף:” מַה לְּךָ שֶׁאַתָּה שׁוֹתֵק, בֶּן־יַחְיָא?"" אָמַר לוֹ:""
נְשִׂיא־הַמַּאֲמִינִים, עָלָה בַפִּתְקָה שֶׁלֹּא יִנָּתֵן לַדַּיָּג
כְּלוּם“. אָמַר הַכַּלִיף:” אֵין פַּרְנָסָתוֹ אֶצְלֵנוּ. אֱמֹר לוֹ
שֶׁיֵּלֵךְ מֵעַל פָּנַי“. אָמַר לוֹ גַ’עְפָר:” בַּאֲבוֹתֶיךָ
הַטְּהוֹרִים אֲנִי מַשְׁבִּיעֲךָ, שֶׁתִּתֵּן לוֹ שֶׁיִּטֹּל פַּעַם
שְׁלִישִׁית, אֶפְשָׁר תַּעֲלֶה לוֹ בָהּ פַּרְנָסָה“. אָמַר לוֹ
הַכַּלִיף:” הַנַּח לוֹ שֶׁיִּטֹּל פִּתְקָה. וּכְלוּם לֹא יוֹתֵר מִפַּעַם
זוֹ“. הוֹשִׁיט יָדוֹ וְנָטַל הַפִּתְקָה הַשְּׁלִישִׁית, וְהִנֵּה בָהּ
שֶׁיִּנָּתֵן לַדַּיָּג דִּינָר. אָמַר גַ’עְפָר לְכַ’לִיפָה הַדַּיָּג:”
בִּקַּשְׁתִּי לְךָ אשֶׁר, וְלֹא חָפֵץ אֱלֹהִים לָתֵת לְךָ בִּלְתִּי אִם
דִּינָר זֶה“. אָמַר לוֹ כַ’לִיפָה:” כָּל מֵאָה מַלְקוֹת בְּדִינָר טוֹבָה
רַבָּה הֵם. לֹא יִתֵּן אֱלֹהִים בְּרִיאוּת לִכְרֵסְךָ“. צָחַק הַכַּלִיף
עַל כָּךְ, וְתָפַס גַ’עְפָר בְּיַד כַ’לִיפָה וְהוֹצִיאוֹ. כְּשֶׁהִגִּיעַ
לַשַּׁעַר, רָאָהוּ צַנְדָּל הַסָּרִיס. אָמַר לוֹ:” גֵּשׁ הֵנָּה,
דַּיָּג. הַאֲצֵל לָנוּ טוֹבָה מִמַּה שֶּׁנָּתַן לְךָ
נְשִׂיא־הַמַּאֲמִינִים, כְּשֶׁהוּא מִתְלוֹצֵץ אִתְּךָ“. אָמַר לוֹ
כַ’לִיפָה:” חֵי אֱלֹהִים שֶׁצּוֹדֵק אַתָּה קַרְנְפוֹל, כְּלוּם רְצוֹנְךָ
לְחַלֵּק עִמִּי, שְׁחוֹר־הָעוֹר? כְּבָר סָפַגְתִּי מֵאָה מַלְקוֹת
וְנָטַלְתִּי דִינָר אֶחָד. מֻתָּר הוּא לְךָ“. הִשְׁלִיךְ אֶת הַדִּינָר
לַסָּרִיס וְיָצָא, כְּשֶׁדִּמְעוֹתָיו נִגָּרוֹת עַל לְחָיָיו.
כְּשֶׁרָאָה אוֹתוֹ הַסָּרִיס שֶׁהוּא בְמַצָּב זֶה, הִכִּיר שֶׁאֱמֶת
דִּבֵּר. חָזַר אַחֲרָיו וְקָרָא לַנְּעָרִים:” הַחֲזִירוּהוּ“,
וְהֶחֱזִירוּהוּ. שָׁלַח יָדוֹ אֶל כִּיסוֹ כִּיס אָדֹם וּפְתָחוֹ וְנִעֵר
אוֹתוֹ, וְהִנֵּה בוֹ מֵאָה דִינָר שֶׁל זָהָב. אָמַר:” דַּיָּג, טֹל זָהָב
זֶה מְחִיר דָּגֶיךָ וְלֵךְ לְדַרְכֶּךָ“. בּאוֹתָהּ שָׁעָה שָׂמַח
כַ’לִיפָה הַדַּיָּג, וְנָטַל אֶת מֵאָה הַדִּינָרִים וְיָצָא, וּכְבָר
שָׁכַח אֶת הַמַּלְקוֹת. וּמֵאֲשֶׁר חָפֵץ אֱלֹהִים יִתְעַלֶּה לְבַצֵּעַ
אֶת אֲשֶׁר חָפֵץ, עָבַר כַ’לִיפָה הַדַּיָּג בְּשׁוּק הַשְּׁפָחוֹת
וְרָאָה מַעְגָּל גָּדוֹל וּבוֹ בְרִיּוֹת רַבּוֹת. אָמַר כַ’לִיפָה
בְלִבּוֹ:” מַה לָאֲנָשִׁים הָאֵלֶּה?"" נִגַּשׁ וּבָקַע לוֹ דֶרֶךְ בֵּין הַסּוֹחֲרִים וְזוּלָתָם. אָמְרוּ הַסּוֹחֲרִים:""
הַרְחִיבוּ הַמָּקוֹם לְרַב־הַחוֹבֵל עוֹשֶׂה לֹא טוֹב“. הִרְחִיבוּ לוֹ
וְהִנֵּה זָקֵן עוֹמֵד עַל רַגְלָיו לִפְנֵי תֵבָה וּלְיָדָהּ סָרִיס
יוֹשֵׁב, וְהַזָּקֵן מַכְרִיז וְאוֹמֵר:” הוֹי סוֹחֲרִים, הוֹי בַּעֲלֵי
הוֹן רָב. מִי זֶה יָהִין וִימַהֵר וְיִקְרַב לָתֵת מְחִיר תֵּבָה זוֹ
שֶׁאֵין יוֹדֵעַ מַה בְּתוֹכָהּ מֵחֲצַר הַגְּבִירָה זֻבַּיְדָה בַת
אַלְקָאסִם אֵשֶׁת נְשִׂיא־הַמַּאֲמִינִים אַלרְרַשִׁיד. כַּמָּה מְחִירָה
עֲלֵיכֶם, בָּרֵךְ אֱלֹהִים אֶתְכֶם?"" אָמַר אֶחָד מִן הַסּוֹחֲרִים:""
חֵי־אֱלֹהִים, הֶעָזָה הִיא זוֹ. אֲנִי אַגִּיד מִלָּה, אַךְ אֵין עָלַי
תּוֹאֲנָהּ בִּשְׁבִילָהּ. מְקַבֵּל אֲנִי עָלַי לְשַׁלֵּם עֶשְׂרִים
דִּינָר“. אָמַר שֵׁנִי:” בַּחֲמִשִּׁים דִּינָר“. הוֹסִיפוּ הַסּוֹחֲרִים
זֶה עַל זֶה בִּמְחִירָהּ, עַד שֶׁהִגִּיעַ לְמֵאָה דִינָר. אָמַר
הַמַּכְרִיז:” כְּלוּם יֵשׁ אֶצְלְכֶם תּוֹסֶפֶת, סוֹחֲרִים?"" אָמַר
כַ’לִיפָה הַדַּיָּג:"" עָלַי הִיא בְמֵאָה דִינָר וְדִינָר“. אָמַר
הַסָּרִיס:” אֵינִי מוֹכְרָה אֶלָּא לוֹ. טֹל דַּיָּג, וְיִשְׁלַח לְךָ
אֱלֹהִים בְּרָכָה בָהּ. הַב אֶת הַזָּהָב?"" הוֹצִיא כַ’לִיפָה אֶת
הַזָּהָב וּמְסָרוֹ לַסָּרִיס, וְקָם הַמִּקְנֶה. חִלֵּק הַסָּרִיס אֶת
הַזָּהָב לִצְדָקָה, כְּשֶׁהוּא עַל הַמָּקוֹם וְחָזַר לָאַרְמוֹן
וְהוֹדִיעַ לַגְּבִירָה זֻבַּיְדָה מַה שֶּׁעָשָׂה, וְשָׂמְחָה בְכָךְ.
טָעַן כַ’לִיפָה אֶת הַתֵּבָה עַל כְּתֵפוֹ, וְלֹא יָכֹל לָשֵׂאת אוֹתָהּ
לְעֹצֶם כָּבְדָהּ. טָעַן אוֹתָהּ עַל רֹאשׁוֹ וּבָא עִמָּהּ אֶל הָרֹבַע.
פְּרָקָהּ מֵעַל רֹאשׁוֹ, וּכְבָר עָיֵף, וְיָשַׁב מְהַרְהֵר בְּמַה
שֶּׁאֵרַע לוֹ, וְהָיָה אוֹמֵר: מִי יִתֵּן וְיָדַעְתִּי מַה בְּתוֹךְ
תֵּבָה זוֹ?"" פָּתַח אֶת דֶּלֶת בֵּיתוֹ, וְטִפֵּל בַּתֵּבָה עַד
שֶׁהִכְנִיסָה לְבֵיתוֹ. אַחַר־כָּךְ טִפֵּל בָּהּ לְפָתְחָהּ וְלֹא יָכֹל.
אָמַר בְּלִבּוֹ:"" מַה זֶּה נִכְנַס בְּדַעְתִּי עַד שֶׁקָּנִיתִי תֵּבָה
זוֹ? אֵין דֶּרֶךְ אֶלָּא לְשָׁבְרָה שֶׁאֶרְאֶה מַה בְּתוֹכָהּ“. טִפֵּל
בַּמַּנְעוּל, וְלֹא יָכֹל. אָמַר בְּלִבּוֹ:” מַנִּיחָהּ אֲנִי לְמָחָר"".
בִּקֵּשׁ לִישֹׁן וְלֹא מָצָא מָקוֹם לִישֹׁן בּוֹ, מִשּׁוּם שֶׁהַתֵּבָה
הָיְתָה לְפִי מִדַּת כָּל הַחֶדֶר. עָלָה וְיָשֵׁן עָלֶיהָ. נִשְׁאַר
בְּכָךְ שָׁעָה, כְּשֶׁמַשֶּׁהוּ מִתְנוֹעֵעַ. נִבְהַל כַ’לִיפָה,
וּבָרְחָה מִמֶּנּוּ הַשֵּׁנָה, שֶׁיָּצָא מִדַּעְתּוֹ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ְאַרְבָּעִים
וּשְׁלשָׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁשָּׁכַב כַ’לִיפָה עַל הַתֵּבָה זְמַן מָה, וְהִתְחִיל מַשֶּׁהוּ
מִתְנוֹעֵעַ, נִבְהַל וְיָצָא מִדַּעְתּוֹ. קָם מִן הַשֵּׁנָה וְאָמַר:""
דּוֹמֶה כְאִלּוּ שֵׁדִים בְּתוֹכָהּ. הַתְּהִלָּה לָאֵל שֶׁלֹּא
נְתָנַנִּי לְפָתְחָה, שֶׁאִלּוּ הָיִיתִי פּוֹתְחָהּ הָיוּ קָמִים עָלַי
בַּחֲשֵׁכָה וּמַשְׁמִידִים אוֹתִי, וְלֹא הָיְתָה מַגִּיעָה לִי מֵהֶם
טוֹבָה“. חָזַר וְיָשֵׁן, וְהִנֵּה הַתֵּבָה מִתְנוֹעַעַת שׁוּב פַּעַם
יוֹתֵר מִבָּרִאשׁוֹנָה. קָפַץ כַ’לִיפָה וְקָם עַל רַגְלָיו וְאָמַר:”
פַּעַם שְׁנִיָּה הִיא זוֹ, וְאוּלָם אָיֹם הוּא“. הִזְדָּרֵז אֶל
הַמְּנוֹרָה וְלֹא מְצָאָהּ, וְלֹא הָיָה אִתּוֹ מַה שֶּׁיִּקְנֶה בוֹ
מְנוֹרָה. יָצָא מִן הַבַּיִת וְצָעַק:” הוֹי אַנְשֵׁי־הָרֹבַע“. וְהָיוּ
רֻבָּם שֶׁל אַנְשֵׁי הָרֹבַע יְשֵׁנִים, וְהִתְעוֹרְרוּ לְקוֹל צַעֲקָתוֹ
וְאָמְרוּ:” מַה לְךָ כַ’לִיפָה?"" אָמַר לָהֶם:"" בּוֹאוּ אַחֲרַי עִם
מְנוֹרָה, מִשּׁוּם שֶׁשֵּׁדִים יָצְאוּ עָלַי"" צָחֲקוּ עָלָיו וְנָתְנוּ
לוֹ מְנוֹרָה. נְטָלָה וְנִכְנַס בָּהּ לְבֵיתוֹ וְהִכָּה עַל מַנְעוּל
הַתֵּבָה בְּאֶבֶן וּשְׁבָרוֹ. פָּתַח אֶת הַתֵּבָה, וְהִנֵּה לְפָנָיו
נַעֲרָה, כְּאִלּוּ הִיא מֵעַלְמוֹת גַּן־עֵדֶן, וְהִיא יְשֵׁנָה
בַּתֵּבָה. וְהָיְתָה מָרְדָּמָה בְּבַנַּג, וּכְבָר הֵקִיאָה בְּאוֹתָהּ
שָׁעָה, וְהִתְעוֹרְרָה וּפָקְחָה אֶת עֵינֶיהָ וְהִרְגִּישָׁה בְּצָרוּת
הַמָּקוֹם וְהִתְנוֹעֲעָה. כְּשֶׁרָאָה אוֹתָהּ כַ’לִיפָה קָפַץ אֵלֶיהָ
וְאָמַר לָהּ:"" גְּבִרְתִּי, מֵהֵיכָן אַתְּ?"" פָּקְחָה אֶת עֵינֶיהָ
וְאָמְרָה:“הַב לִי יַסְמִין וְנַרְקִיסִים”. אָמַר לָהּ כַ’לִיפָה:"" אֵין
כָּאן אֶלָּא פִּרְחֵי־חִנָּא“. הִתְעוֹרְרָה וְשָׁבָה אֵלֶיהָ רוּחָהּ
וְהִסְתַּכְּלָה בְכַ’לִיפָה וְאָמְרָה לוֹ:” מָה אַתָּה?"" הוֹסִיפָה
וְאָמְרָה:"" וְהֵיכָן אֲנִי?"" אָמַר לָהּ:"" בְּבֵיתִי אַתְּ“. אָמְרָה
לוֹ:” כְּלוּם אֵין אֲנִי בְאַרְמוֹן הַכַּלִיף הָארוּן אַלרְרַשִׁיד?
אָמַר לָהּ:"" מַה הוּא אַלרְרַשִׁיד, מְשֻׁגַּעַת? אֵין אַתְּ אֶלָּא
שִׁפְחָתִי, וְהַיּוֹם הַזֶּה קָנִיתִי אוֹתָךְ בְּמֵאָה דִינָר וְדִינָר,
וְהֵבֵאתִי אוֹתָךְ אֶל בֵּיתִי, וְהָיִית בְּתֵבָה זוֹ יְשֵׁנָה“.
כְּשֶׁשָּׁמְעָה הַנַּעֲרָה אֶת דְּבָרָיו אָמְרָה לוֹ:” מַה שְּׁמֶךָ?""
אָמַר לָהּ:"" שְׁמִי כַ’לִיפָה. מָה הָעִנְיָן שֶׁמַּזָּלִי עָלָה? וּכְבָר
הִכַּרְתִּי אֶת מַזָּלִי אַחֵר מִזֶּה“. צָחֲקָה וְאָמְרָה:”הַנִּיחָה לִי
מִדִּבּוּרִים אֵלֶּה. כְּלוּם יֵשׁ אֶצְלְךָ מַשֶּׁהוּ הַנֶּאֱכָל?"" אָמַר
לָהּ:"" אַף לֹא מַשֶּׁהוּ שֶׁשּׁוֹתִים. וַאֲנִי זֶה לִי יוֹמַיִם שֶׁלֹּא
אָכַלְתִּי כְלוּם, וַאֲנִי זָקוּק כָּעֵת לִלְגִימָה“. אָמְרָה לוֹ:”
כְּלוּם אֵין עִמְּךָ מָמוֹן?"" אָמַר לָהּ:"" יִשְׁמֹר אֱלֹהִים תֵּבָה זוֹ
שֶׁדִּלְדְּלָה אוֹתִי. מִשׁוּם שֶׁבַּעֲדָה הוֹצֵאתִי כָל מַה שֶּׁהָיָה
אִתִּי, וְנִשְׁאַרְתִּי פוֹשֵׁט רֶגֶל“. צָחֲקָה עָלָיו הַנַּעֲרָה
וְאָמְרָה לוֹ:” קוּם בַּקֵּשׁ מֵאֵת שְׁכֵנֶיךָ מַשֶּׁהוּ שֶׁאֹכְלֶנּוּ,
שֶׁרְעֵבָה אָנִי“. קָם כַ’לִיפָה וְיָצָא מִבֵּיתוֹ וְצָעַק:” הוֹי
אַנְשֵׁי הָרֹבַע“. וּכְבָר הָיוּ כֻלָּם יְשֵׁנִים. הִתְעוֹרְרוּ
וְאָמְרוּ לוֹ:” מַה לְּךָ כַ’לִיפָה?"" אָמַר לָהֶם:“שְׁכֵנַי, רָעֵב אֲנִי
וְאֵין אִתִּי כְלוּם שֶׁאֹכְלֶנּוּ”. הוֹרִיד לוֹ אֶחָד כִּכַּר לֶחֶם
וְהַשֵּׁנִי פְּרוּסָה וְאַחֵר חֲתִיכַת גְּבִינָה וְאַחֵר מְלָפְפוֹן.
נִתְמַלֵּא חֵיקוֹ וְנִכְנַס לְבֵיתוֹ וְשָׂם אֶת הַכֹּל לְפָנֶיהָ וְאָמַר
לָהּ:"" אִכְלִי“. צָחֲקָה עָלָיו וְאָמְרָה לוֹ:” כֵּיצַד אֹכַל מִזֶּה
וְאֵין אִתִּי כּוּז מַיִם שֶׁאֶשְׁתֶּה מִמֶּנּוּ? חוֹשֶׁשֶׁת אֲנִי
שֶׁאֵחָנֵק בִּלְגִימָה וְאָמוּת“. אָמַר לָהּ כַ’לִיפָה:” מְמַלֵּא אֲנִי
לָךְ כַּד זֶה“. נָטַל אֶת הַכַּד וְיָצָא לְאֶמְצַע הָרֹבַע וְצָעַק:”
הוֹי בְּנֵי־הָרֹבַע“. אָמְרוּ לוֹ:” מַה פּגִיעָה פָגְעָה בְךָ
הַלַּיְלָה, כַ’לִיפָה?"" אָמַר לָהֶם:"" אַתֶּם נְתַתֶּם לִי וְאָכַלְתִּי,
וְאוּלָם צָמֵאתִי. הַשְׁקוּנִי אֵפוֹא“. הוֹרִיד לוֹ זֶה כוּז וְזֶה
קַנְקַן וְזֶה כַּד שֶׁמְצַנְּנִים בּוֹ מַיִם. מִלֵּא אֶת הַכַּד
וְנִכְנַס עִמּוֹ לַבַּיִת. וְאָמַר לָהּ:”גְּבִרְתִּי, אֵין אַתְּ
זְקוּקָה עוֹד לִכְלוּם“. אָמְרָה לוֹ:” נָכוֹן הַדָּבָר אֵינִי זְקוּקָה
עוֹד לִכְלוּם בְּשָׁעָה זוֹ“. אָמַר לָהּ:” דַּבְּרִי וְסַפְּרִי לִי
סִפּוּרֵךְ“. אָמְרָה לוֹ:” אוֹי לְךָ, אִם אֵין אַתָּה מַכִּיר אוֹתִי,
הֲרֵי אֲנִי נוֹתֶנֶת לְךָ לְהַכִּיר, מִי אָנִי. אֲנִי קוּתֻ אלְקֻלוּבּ
נַעֲרַת הַכַּלִיף הָארוּן אַלרְרַשִׁיד, וּכְבָר קִנְּאָה בִי הַגְּבִירָה
זֻבַּיְדָה, וְהִרְדִּימָה אוֹתִי בַּבַּנַג וְהִנִּיחָה אוֹתִי בְתֵבָה
זוֹ“. הוֹסִיפָה וְאָמְרָה:” הַתְּהִלָּה לֵאלֹהִים, שֶׁהָיָה דָבָר קַל
זֶה וְלֹא זוּלָתוֹ. וְאוּלָם לֹא אֵרַע לִי זֶה אֶלָּא בִגְלַל מַזָּלְךָ,
וְאֵין סָפֵק בַּדָּבָר שֶׁאַתָּה נוֹטֵל מִן הַכַּלִיף אַלרְרַשִׁיד
מָמוֹן הַרְבֵּה, שֶׁיְּהֵא גוֹרֵם לְהַעֲשִׁירְךָ“. אָמַר לָהּ
כַ’לִיפָה:” כְּלוּם אֵין זֶה אַלרְרַשִׁיד שֶׁהָיִיתִי חָבוּשׁ
בְּאַרְמוֹנוֹ?"" אָמְרָה לוֹ:"" הֵן“. אָמַר לָהּ:” לֹא רָאִיתִי קַמְצָן
יוֹתֵר מִמֶּנּוּ, אוֹתוֹ מְחַלֵּל בֶּחָלִיל מְעוּט הַטּוֹבָה
וּמְעוּט־הַשֵּׂכֶל. שֶׁכֵּן הִלְקַנִי אֶתְמוֹל מֵאָה מַלְקוֹת בַּמַּקֵּל
וְנָתַן לִי דִּינָר אֶחָד, עִם זֶה שֶׁלִּמַּדְתִּיו דִּיּוּג
וּלְקַחְתִּיו לִי לְשֻׁתָּף. הֲרֵי בָגַד בִּי“. אָמְרָה לוֹ:” הֶרֶף
מִדְּבָרִים מְכֹעָרִים אֵלֶּה, וּפְקַח עֵינֶיךָ. וְעָלֶיךָ לִנְהֹג
בְּדֶרֶךְ־אֶרֶץ כְּשֶׁאַתָּה רוֹאֶה אוֹתוֹ אַחֲרֵי הַפַּעַם הַזֹּאת,
שֶׁכֵּן תַּשִּׂיג מְבֻקָּשְׁךָ“. כְּשֶׁשָּׁמַע אֶת דְּבָרֶיהָ, הָיָה
דוֹמֶה כְאִלּוּ הָיָה יָשֵׁן וְהֵקִיץ וְהֵסִיר אֱלֹהִים אֶת הַמָּסָךְ
מֵעַל שִׂכְלוֹ בִּגְלַל מַזָּלוֹ. אָמַר לָהּ:” עַל הָרֹאשׁ וְעַל
הָעַיִן“15. הוֹסִיף וְאָמַר לָהּ:” בְּשֵׁם
אֱלֹהִים, נוּמִי“. קָמָה וְנָמָה וְיָשֵׁן הוּא רָחוֹק מֵאִתָּהּ עָד
הַבֹּקֶר. כְּשֶׁקָּמָה בַבֹּקֶר בִּקְשָׁה מִמֵּנּוּ קֶסֶת וּנְיָר
וְהֵבִיא אוֹתָם לָהּ, וְכָתְבָה לַסּוֹחֵר שֶׁהוּא יְדִידוֹ שֶׁל
הַכַּלִיף, מוֹדִיעָה לוֹ אֶת מַצָּבָהּ, וּמַה שֶּׁאֵרַע לָהּ עַד לָזֶה
שֶׁהִיא אֵצֶל כַ’לִיפָה הַדַּיָּג, שֶׁקָּנָה אוֹתָהּ. מָסְרָה לוֹ אֶת
הַנְּיָר וְאָמְרָה לוֹ:” קַח נְיָר זֶה וְהוֹלֵךְ אוֹתוֹ לְשׁוּק
הָאֲבָנִים הַטּוֹבוֹת וּשְׁאַל עַל חֲנוּתוֹ שֶׁל אִבְּן אַלְקִרְנָאץ
הַסּוֹחֵר בַּאֲבָנִים הַטּוֹבוֹת וְתֵן לוֹ נְיָר זֶה, וְאַל תְּדַבֵּר
דָּבָר“. אָמַר לָהּ כַ’לִיפָה:” שָׁמַעְתִּי וּכְמִצְוָתֵךְ אֶעֱשֶׂה“.
נָטַל אֶת הַנְּיָר מִיָּדָהּ וְהוֹלִיךְ אוֹתוֹ לְשׁוּק הָאֲבָנִים
הַטּוֹבוֹת וְשָׁאַל לַחֲנוּתוֹ שֶׁל אִבְּן אַלְקִרְנָאץ, וְהוֹלִיכוּהוּ
אֵלָיו. בָּא אֵלָיו וְנָתַן לוֹ שָׁלוֹם, וְהֶחֱזִיר לוֹ שָׁלוֹם. וְהָיָה
נִבְזֶה בְעֵינָיו וְאָמַר לוֹ:” מַה חֶפְצְךָ?"" הוֹשִׁיט לוֹ אֶת
הַנְּיָר. נְטָלוֹ מִיָּדוֹ וְלֹא קָרָא אוֹתוֹ, שֶׁדּוֹמֶה הָיָה
שֶׁקַּבְּצָן הוּא הַשּׁוֹאֵל צְדָקָה מִמֶּנּוּ. אָמַר לְאַחַד נְעָרָיו:""
תֵּן לוֹ חֲצִי אֲדַרְכְּמוֹן“. אָמַר לוֹ כַ’לִיפָה:” אֵין לִי צֹרֶךְ
בִּצְדָקָה. וְאוּלָם קְרָא נְיָר זֶה"". נָטַל אֶת הַנְּיָר וּקְרָאוֹ
וְהֵבִין מַה שֶּׁיֵּשׁ בּוֹ. וּכְשֶׁיָּדַע מַה שֶּׁבּוֹ, נְשָׁקוֹ
וְהִנִּיחוֹ עַל רֹאשׁוֹ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וְאַרְבָּעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי
שֶׁקָּרָא אִבְּן אַלְקִרְנָאץ אֶת הַנְּיָר וְהֵבִין מַה שֶּׁבְּתוֹכוֹ,
נְשָׁקוֹ וְהִנִּיחוֹ עַל רֹאשׁוֹ, וְהִתְנַשֵּׂא וְקָם עַל רַגְלָיו
וְאָמַר לוֹ:"" אָחִי, הֵיכָן בֵּיתְךָ?"" אָמַר לוֹ כַ’לִיפָה:“וּמָה אַתָּה
חָפֵץ בְּבֵיתִי? כְּלוּם מְבַקֵּשׁ אַתָּה לָלֶכֶת אֵלָיו וְלִגְנֹב אֶת
נַעֲרָתִי?” אָמַר לוֹ:"" לֹא, אֶלָּא אֶקְנֶה לְךָ מַשֶּׁהוּ
שֶׁתֹּאכְלֶנּוּ אַתָּה וְהִיא“. אָמַר לוֹ:” בֵּיתִי בְרֹבַע פְּלוֹנִי“.
אָמַר לוֹ:” הֵיטַבְתָּ, אַל יִתֵּן לְךָ אֱלֹהִים בְּרִיאוּת16
שֵׁד מִשַּׁחַת“. קָרָא לִשְׁנֵי עֲבָדִים מֵעֲבָדָיו
וְאָמַר לָהֶם:” לְכוּ עִם אָדָם זֶה לַחֲנוּתוֹ שֶׁל מֻחְסִן
הַשֻּׁלְחָנִי וְאִמְרוּ לוֹ:"" מֻחְסִן, תֵּן לוֹ לְזֶה אֶלֶף דִּינָר שֶׁל
זָהָב, וְחִזְרוּ אֵלַי מְהֵרָה“. הָלְכוּ שְׁנֵי הָעֲבָדִים עִם כַ’לִיפָה
לַחֲנוּתוֹ שֶׁל הַשֻּׁלְחָנִי וְאָמְרוּ לוֹ:”מֻחְסִן, תֵּן לוֹ לְאָדָם
זֶה אֶלֶף דִּינָר שֶׁל זָהָב “. נָתַן לוֹ אוֹתם. נְטָלָם כַ’לִיפָה
וְחָזַר עִם שְׁנֵי הָעֲבָדִים אֶל חֲנוּת אֲדוֹנָם וּמְצָאוּהוּ רוֹכֵב
עַל גַּבֵּי פִרְדָּה עֲקֻדָּה הַשָּׁוָה אֶלֶף דִּינָר וְהַמַּמְלוּכִּים
וְהַנְּעָרִים מִסָּבִיב לוֹ וּלְצַד פִּרְדָּתוֹ פִּרְדָּה כְמוֹתָהּ עַל
אֻכָּפָהּ וְרִסְנָהּ. אָמַר לוֹ לְכַ’לִיפָה:” בְּשֵׁם אֱלֹהִים, רְכַב
עַל פִּרְדָּה זוֹ“. אָמַר לוֹ כַ’לִיפָה:”אֵין אֲנִי רוֹכֵב,
שֶׁמִּתְיָרֵא אֲנִי שֶׁתַּשְׁלִיכֵנִי לָאָרֶץ“. אָמַר לוֹ הַסּוֹחֵר
אִבְּן אַלְקִרְנָאץ:” חֵי אֱלֹהִים אֵין הִיא אֶלָּא שֶׁאַתָּה רוֹכֵב“.
נִגַּשׁ כַ’לִיפָה לִרְכֹּב עָלֶיהָ. וְעָלָה עָלֶיהָ וּפָנָיו
לַאֲחוֹרֶיהָ, הָפוּךְ, וְתָפַס בִּזְנָבָהּ וְצָעַק, וְהִשְׁלִיכָה אוֹתוֹ
לָאָרֶץ, וְצָחֲקוֹ עָלָיו. קָם וְאָמַר:” כְּלוּם לֹא אָמַרְתִּי לְךָ,
שֶׁאֵינִי רוֹכֵב עַל חֲמוֹר גָּדוֹל זֶה?"" עָזַב אִבְּן אַלְקִרְנָאץ אֶת
כַ’לִיפָה בַשּׁוּק וְהָלַךְ אֶל נְשִׂיא־הַמַּאֲמִינִים, וְהוֹדִיעַ לוֹ
בִדְבַר הַנַּעֲרָה, וְאַחַר־כָּךְ חָזַר וְהֶעֱבִירָה אֶל בֵּיתוֹ. הָלַךְ
כַ’לִיפָה אֶל בֵּיתוֹ לִרְאוֹת אֶת הַנַּעֲרָה, וְרָאָה אֶת בְּנֵי
הָרֹבַע נִקְהָלִים וְהֵם אוֹמְרִים:"" אָכֵן כַ’לִיפָה הַיּוֹם בְּצָרָה
כְתֻמָּה. מִי יִתֵּן וְיָדַעְנוּ מֵאַיִן לוֹ נַעֲרָה זוֹ?"" אָמַר אֶחָד
מֵהֶם:"" מְעַקֵּב אַחֲרֵי נוֹאֲפִים מְשֻׁגָּע הוּא. אֶפְשָׁר מְצָאָהּ
בַּדֶּרֶךְ שִׁכּוֹרָהּ וְנָשָׂא אוֹתָהּ וֶהֱבִיאָה אֶל תּוֹךְ בֵּיתוֹ.
וְלֹא נֶעֱלַם אֶלָּא מִשּׁוּם שֶׁיּוֹדֵעַ הוּא חֶטְאוֹ“. וַעֲדַיִן הֵם
בְּדִבּוּרִים אֵלֶּה, כְּשֶׁכַ’לִיפָה קָרַב וּבָא אֲלֵיהֶם. אָמְרוּ
לוֹ:” מַה מַּצָּבְךָ, מִסְכֵּן? כְּלוּם אִי־אַתָּה יוֹדֵעַ מַה שֶּׁאֵרַע
לְךָ?"" אָמַר לָהֶם:"" לָאו“. אָמְרוּ לוֹ:” זֶה עַתָּה בָאוּ מַמְלוּכִּים
וְלָקְחוּ אֶת שִׁפְחָתְךָ, וּבִקְּשׁוּ אוֹתְךָ וְלֹא מָצְאוּ אוֹתְךָ“.
אָמַר לָהֶם כַ’לִיפָה:” כֵּיצַד זֶה לָקְחוּ אֶת נַעֲרָתִי?"" אָמַר
אֶחָד:"" אִלּוּ הָיָה כָאן, הָיוּ הוֹרְגִים אוֹתוֹ“. לֹא שָׁעָה כַ’לִיפָה
אֲלֵיהֶם, אֶלָּא חָזַר רָץ אֶל חֲנוּתוֹ שֶׁל אִבְּן אַלְקִרְנָאץ,
וְרָאָה אוֹתוֹ רוֹכֵב. אָמַר לוֹ:” חֵי־אֱלֹהִים, לֹא נָכוֹן הוּא
מִצִּדְךָ, שֶׁכֵּן הֶעֱסַקְתָּ אוֹתִי וְשָׁלַחְתָּ אֶת הַמַּמְלוּכִּים
שֶׁלְּךָ וְלָקְחוּ אֶת נַעֲרָתִי“. אָמַר לוֹ:” מְשֻׁגָּע, בּוֹא
וּשְׁתֹק“. לְקָחוֹ וֶהֱבִיאוֹ אֶל חָצֵר שֶׁבִּנְיָנָהּ נָאֶה,
וְהִכְנִיסוֹ לְשָׁם וְרָאָה אֶת הַנַּעֲרָה יוֹשֶׁבֶת־בָּהּ עַל סַפָּה
שֶׁל זָהָב, וּמִסָּבִיב לָהּ עֶשֶׂר נְעָרוֹת, כְּאִלּוּ הֵן לְבָנוֹת
בַּשָּׁמַיִם. כְּשֶׁרָאָה אוֹתָהּ אִבְּן אַלְקִרְנָאץ נָשַׁק אֶת הָאָרֶץ
לְפָנֶיהָ, אָמְרָה לוֹ:” מֶה עָשִׂיתָ בַאֲדוֹנִי הֶחָדָשׁ שֶׁקָּנָה
אוֹתִי בְכָל רְכוּשׁוֹ?"" אָמַר לָהּ:"" גְּבִרְתִּי, נָתַתִּי לוֹ אֶלֶף
דִּינָר שֶׁל זָהָב“. וְסִפֵּר לָהּ עִנְיַן כַ’לִיפָה מֵרֵאשִׁיתוֹ וְעַד
אַחֲרִיתוֹ. צָחֲקָה וְאָמְרָה לוֹ:” אַל תַּקְפִּיד עָלָיו, שֶׁאָדָם
מֵהֲמוֹן הָעָם הוּא“. הוֹסִיפָה וְאָמְרָה:” וְאֵלֶּה אֶלֶף דִּינָר
אֲחֵרִים מַתָּנָה מֵאִתִּי הֵם לוֹ. וְאִם יִרְצֶה אֱלֹהִים יִתְעַלֶּה
יִטֹּל מִן הַכַּלִיף מַה שֶּׁיַּעֲשִׁירֶנּוּ"". וַעֲדַיִן הֵם בְּשִׂיחָה,
כְּשֶׁקָּרַב וּבָא סָרִיס מֵאֵצֶל הַכַּלִיף, מְבַקֵּשׁ אֶת קוּתֻ
אלְקֻלוּבּ, שֶׁכֵּן יָדַע שֶׁהִיא בְבֵיתוֹ שֶׁל אִבְּן אַלְקִרְנָאץ.
וּבִזְמַן שֶׁנּוֹדַע לוֹ זֹאת, לֹא יָכֹל לְהַאֲרִיךְ רוּחוֹ שֶׁלֹּא
לִרְאוֹתָהּ וְצִוָּה לַהֲבִיאָה.


כְּשֶׁפָּנְתָה לָלֶכֶת אֵלָיו לָקְחָה אֶת כַ’לִיפָה
אִתָּהּ וְהָלְכָה עַד שֶׁקָּרְבָה אֶל הַכַּלִיף. כְּשֶׁהִגִּיעָה אֵלָיו
נָשְׁקָה אֶת הָאָרֶץ לְפָנָיו. קָם לִקְרָאתָהּ. וּבֵרְכָה לְבוֹאָהּ
וּשְׁאָלָהּ, “כֵּיצַד הָיָה מַצָּבָהּ עִם זֶה שֶׁקָּנָה אוֹתָהּ”.
אָמְרָה לוֹ:"" אָדַם הוּא שֶׁכַ’לִיפָה הַדַּיָּג שְׁמוֹ, וַהֲרֵי הוּא
עוֹמֵד עַל הַשַּׁעַר. וּכְבָר סִפֵּר לִי שֶׁדִּין וּדְבָרִים לוֹ עִם
אֲדוֹנֵנוּ נְשִׂיא־הַמַּאֲמִינִים בִּגְלַל הַשֻּׁתָּפוּת שֶׁהָיְתָה
בֵינוֹ לְבֵינוֹ בַדִּיּוּג“. אָמַר לָהּ:” כְּלוּם הוּא עוֹמֵד כָּאן?""
אָמְרָה לוֹ:"" הֵן“. צִוָּה לַהֲבִיאוֹ לְפָנָיו וּבָא וְנָשַׁק הָאָרֶץ
לִפְנֵי הַכַּלִיף וּבֵרֵךְ אוֹתוֹ בְקִיּוּם הָעֹז וְהַטּוֹב. תָּמַהּ
הַכַּלִיף עָלָיו וְצָחַק לוֹ וְאָמַר לוֹ:” דַּיָּג כְּלוּם הָיִיתָ
אֶתְמוֹל שֻׁתָּפִי בֶאֱמֶת?"" הֵבִין כַ’לִיפָה אֶת דִּבְרֵי
נְשִׂיא־הַמַּאֲמִינִים, וְחִזֵּק אֶת לִבּוֹ וְאִמֵּץ אֶת רוּחוֹ
וְאָמַר:"" נִשְׁבָּע אֲנִי בְזֶה שֶׁאָצַל לְךָ אֶת הַכַּלִיפּות אַחֲרֵי
בֶן דּוֹדְךָ, שֶׁאֵינִי יוֹדֵעַ אוֹתָהּ בְּשׁוּם מַצָּב. וְלֹא הָיָה
מֵאִתִּי אֶלָּא זֶה שֶׁרְאִיתִיהָ וְדִבַּרְתִּי עִמָּהּ“. חָזַר לְפָנָיו
עַל כָּל מַה שֶּׁאֵרַע לוֹ מֵרֵאשִׁית וְעַד אַחֲרִית, וְהָיָה הַכַּלִיף
צוֹחֵק עָלָיו. אַחַר־כָּךְ סִפֵּר לוֹ סִפּוּרוֹ שֶׁל הַסָּרִיס וּמַה
שֶּׁאֵרַע לוֹ עִמּוֹ, וְכֵיצַד נָתַן לוֹ אֶת מֵאַת הַדִּינָרִים עַל
הַדִּינָר שֶׁנְּטָלוֹ מִן הַכַּלִיף, כֵּן סִפֵּר לוֹ עַל כְּנִיסָתוֹ
לַשּׁוּק וּקְנוֹתוֹ אֶת הַתֵּבָה מִבְּלִי שֶׁיָּדַע מַה בְּתוֹכָה,
וְסִפֵּר לוֹ אֶת כָּל הַסִּפּוּר מִן הַהַתְחָלָה וְעַד הַסּוֹף. צָחַק
עָלָיו הַכַּלִיף וְרָחַב לִבּוֹ, וְאָמַר לוֹ:” אָנוּ מוּכָנִים לָתֵת
לְךָ כָּל מַה שֶּׁאַתָּה רוֹצֶה, אַתָּה הַמּוֹסֶר אֶת מַה שֶּׁמַּגִּיעַ
לוֹ, לִבְעָלָיו"". שָׁתַק. וְאַחֲרֵי זֹאת צִוָּה הַכַּלִיף לָתֵת לוֹ
חֲמִשִּׁים אֶלֶף דִּינָר זָהָב וּבֶגֶד־פְּאֵר יָקָר מִמַּלְבּוּשֵׁי
הַכַּלִיפִים הַגְּדוֹלִים וּפִרְדָּה. וְנָתַן לוֹ בְּמַתָּנָה עֲבָדִים
מִן הַכּוּשִׁים לְשַׁמְּשׁוֹ. וְנַעֲשָׂה כְאִלּוּ הוּא אַחַד הַמְּלָכִים
הַנִּמְצָאִים בְּאוֹתוֹ זְמָן. שָׂמַח הַכַּלִיף עַל בּוֹא הַנַּעֲרָה
וְיָדַע שֶׁכָּל זֶה כֻלּוֹ מַעֲשֵׂה הַגְּבִירָה זֻבַּיְדָה
בַּת־דּוֹדוֹ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ְאַרְבָּעִים
וַחֲמִשָּׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַכַּלִיף
שָׂמַח עַל בּוֹא הַנַּעֲרָה קוּתֻ אלְקֻלוּבּ וְיָדַע שֶׁכָּל זֶה כֻלּוֹ
מַעֲשֶׂה הַגְּבִירָה זֻבַּיְדָה. נִתּוֹסֵף כַּעֲסוֹ עָלֶיהָ וְעָזַב
אוֹתָהּ מֶשֶׁךְ זְמַן, וְלֹא הָיָה לֹא בָא אֵלֶיהָ וְלאֹ נוֹטֶה.
כְּשֶׁנִתְבָּרֵר לָהּ זֶה, הִשִּׂיגָה אוֹתָהּ דְּאָגָה גְדוֹלָה
מִזַּעֲמוֹ, וְהֶחֱוִיר צִבְעָהּ אַחֲרֵי הֱיוֹתוֹ וָרֹד. כְּשֶׁנִּלְאֲתָה
לְהַאֲרִיךְ רוּחָהּ, שָׁלְחָה אֶל בֶּן־דּוֹדָהּ נְשִׂיא־הַמַּאֲמִינִים
מִתְנַצֶּלֶת לְפָנָיו וּמוֹדָה בְחֶטְאָהּ וְכָתְבָה בָתֵּי־שִׁיר
אֵלֶּה:

אֶכָּסֵף אֶל אֲשֶׁר הָיָה מִן הָרָצוֹן
לִכַבּוֹת בּוֹ אֲשֶׁר בִּי צַעַר וְיָגוֹן.
אֲדוֹנַי, חוּסוּ עַל עָצְמַת כִּסּוּפַי,
הֵן זֶה אֲשֶׁר מְצָאַנִי מֵאִתְּכֶם דַּי.
פָּקְעָה סַבְלָנוּתִי אַחֲרֵיכֶם אֲהוּבַי,
וַתַּעְכְּרוּ אֲשֶׁר הָיוּ זַכִּים,חַיַּי.
חַיַּי כַּאֲשֶׁר בְרִיתְכֶם תָּקִימוּ אִתִּי,
וּמוֹתִי כַּאֲשֶׁר אֱמוּנְכֶם לֹא תִתְּנוּ לִי.
סִלְחוּ, וִיהִי גַם כִּי חָטָאתִי וָאֶאְשַׁם.
חַי־אֵל, בִּמְחֹל אוֹהֵב מַה מְּאֹד יִנְעַם.

כְּשֶׁהִגִּיעָה אִגֶּרֶת הַגְּבִירָה זֻבַּיְדָה אֶל
נְשִׂיא־הַמַּאֲמִינִים וְקָרָא אוֹתָהּ, הִכִּיר שֶׁהוֹדְתָה בְחֶטְאָהּ
וְשָׁלְחָה לְהִתְנַצֵּל לְפָנָיו עַל מַה שֶּׁעָשְׂתָה. אָמַר בְּלִבּוֹ:""
הִנֵּה אֱלֹהִים סוֹלֵחַ לַחֲטָאִים כֻּלָּם, כִּי הוּא הַסּוֹלֵחַ
וְהָרַחוּם“.17 וְשָׁלַח אֵלֶיהָ חֲזָרָה
תְּשׁוּבָה עַל אִגַּרְתָּהּ כּוֹלֶלֶת בְּתוֹכָהּ רָצוֹן וּסְלִיחָה
וּמְחִילָה עַל מַה שֶּׁעָבַר. הִשִּׂיגָה אוֹתָהּ שִׂמְחָה עֲצוּמָה.
אַחַר־כָּךְ סִפֵּק לוֹ הַכַּלִיף לְכַ’לִיפָה חֲמִשִּׁים דִּינָר לְכָל
חֹדֶשׁ כִּגְמוּל לוֹ. וְהָיְתָה לוֹ אֵצֶל הַכַּלִיף מַעֲלָה גְדוֹלָה
וּמָקוֹם נַעֲלֶה וְכָבוֹד וְהָדָר. נָשַׁק כַ’לִיפָה אֶת הָאָרֶץ לִפְנֵי
נְשִׂיא־הַמַּאֲמִינִים בְּצֵאתוֹ, וְיָצָא מְהַלֵּךְ בְּגָאוֹן.
כְּשֶׁהִגִּיַע אֶל הַשַּׁעַר הִסְתַּכֵּל בּוֹ הַסָּרִיס שֶׁנָּתַן לוֹ
מֵאָה הַדִּינָרִים וְהִכִּירוֹ וְאָמַר לוֹ:” דַּיָּג, מִנַּיִן לְךָ כָּל
זֶה?"" סִפֵּר לוֹ כָּל מַה שֶּׁאֵרַע לוֹ מֵרֵאשִׁיתוֹ וְעַד אַחֲרִיתוֹ.
שָׂמַח הַסָּרִיס בְּכָךְ בִּהְיוֹתוֹ הוּא הַסִּבָּה לְעָשְׁרוֹ וְאָמַר
לוֹ:"" כְּלוּם לֹא תַאֲצִיל לִי בְרָכָה מִמָּמוֹן זֶה שֶׁהִגִּיעַ
לְיָדְךָ?"" שָׁלַח כַ’לִיפָה אֶת יָדוֹ לְתוֹךְ
כִּיסוֹ וְהוֹצִיא מִתּוֹכוֹ כִּיס שֶׁבּוֹ אֶלֶף דִּינָר שֶׁל זָהָב
וְהוֹשִׁיטוֹ לַסָּרִיס. אָמַר לוֹ הַסָּרִיס:"" קַח לְךָ א^ת מָמוֹנְךָ.
יִשְׁלַח לְךָ אֱלֹהִים בְּרָכָה בוֹ"". וְהִתְפַּלֵּא עַל נִמּוּסוֹ
וּוַתְּרָנוּתוֹ לַמְרוֹת דַּלּוּתוֹ. יָצָא כַ’לִיפָה מֵאֵצֶל הַסָּרִיס
כְּשֶׁהוּא רוֹכֵב עַל פִּרְדָּה וְהָעֲבָדִים שָׂמִים יְדֵיהֶם מֵאָחוֹר
עַל גַּבֵּי אֻכָּף הַפִּרְדָּה. נָסַע עַד שֶׁבָּא אֶל הָאַכְסַנְיָה,
כְּשֶׁבְּנֵי־אָדָם מִסְתַּכְּלִים בּוֹ וּמִשְׁתָּאִים לְזֶה שֶׁהִגִּיעַ
לוֹ מִן הַכָּבוֹד. נִגְּשׁוּ אֵלָיו בְּנֵי־אָדָם אַחֲרֵי שֶׁיָּרַד מֵעַל
גַּבֵּי הַפִּרְדָּה וְשָׁאֲלוּ אוֹתוֹ לְסִבַּת הַמַּזָּל הַזֶּה,
וְהִגִּיד לָהֶם מַה שֶּׁאֵרַע לוֹ מֵרֵאשִׁית עַד
אַחֲרִית. אַחַר־כָּךְ קָנָה לוֹ חָצֵר נָאָה בִיסוֹדוֹתֶיהָ, וְהוֹצִיא
עָלֶיהָ סְכוּם שֶׁל מָמוֹן עַד שֶׁנַּעַשְׂתָה שְׁלֵמָה וּמְתֻקָּנָה.
גָּר בְּאוֹתָהּ חָצֵר וְנָשָׂא קוֹלוֹ בִּשְׁנֵי בָתֵּי־שִׁיר
אֵלֶּה:

רְאֵה חָצֵר לְגַן־עֵדֶן דָּמְתָה.
דְּאָגָה תָּסִיר, וּמַרְפֵּא לְחוֹלֶה הָיְתָה.
שַׁתִּי מָרוֹם בִּנְיָנָהּ לְתִפְאָרָה,
וְטוֹבָה בָּהּ בְּכָל עֵת שׁוֹרָה.

יָשַׁב נָכוֹן בְּתוֹךְ חֲצֵרוֹ, וְאֵרֵס לוֹ נַעֲרָה
מִנַּעֲרוֹת הַנִּכְבָּדִים בְּאַנְשֵׁי־הָעִיר מִן הַנְּעָרוֹת הַיָּפוֹת
וּבָא אֵלֶיהָ, וְהִגִּיעָה לוֹ תַכְלִית הָעֹנֶג וְהָאשֶׁר הָרַב
וְהָרְוָחָה. וְהָיָה שָׁרוּי בְטוֹבָה רבַהָּ וְאשֶׁר שָׁלֵם.
וּכְשֶׁרָאָה עַצְמוֹ בְאוֹתָהּ טוֹבָה הוֹדָה לֵאלֹהִים יִשְׁתַּבַּח
וְיִתְעַלֶּה עַל מַה שֶּׁנָּתַן לוֹ מִשֶּׁפַע חַסְדּוֹ וּנְדִיבוּתוֹ,
הָרַבָּה הָרְצוּפָה, הָיָה מְשַׁבֵּחַ אֶת אֱלֹהָיו בִּתְהִלַּת הַלֵּל
מְפַזֵּם אֶת דִּבְרֵי הַמְשׁוֹרֵר:


לְךָ הַתְּהִלָּה אֲשֶׁר חַסְדּוֹ רָצִיף,
וַאֲשֶׁר נְדִיבוּתוֹ תַּקִּיף כֹּל וְתָצִיף.
לְךָ הַתְּהִלָּה מֵאִתִּי, הַתְּהִלָּה נָא קַבֵּל,
כִּי נְדִיבוּתְךָ וְטוּבְךָ וְחַסְדֶּךְ אֲמַלֵּל.
הִשְׁפָּעְתָּ עָלַי נֹעַם וּמַתָּת מֵאִתְּךָ,
וְחֶסֶד וְטוֹבָה, וַהֲרֵינִי מוֹדֶה לְךָ.
מִיַּם נְדִיבוּתְךָ יִרְוֶה כָּל הָאָדָם,
וְאַתָּה אַתָּה בַּצָּרָה מוֹשִׁיעָם.
אוֹתוֹת חֶסֶד לָנוּ הֶעֱנַקְתָּ, הָאֵל,
וְהִשְׁפַּעְתָּ אַתָּה, וַאֲשָׁמַי מוֹחֵל,
לִכְבוֹד זֶה לָאָדָם בְּרַחֲמִים שֻׁלַּח,
נָבִיא אָצִיל, דּוֹבֵר אֱמֶת, וָרַךְ.
עָלָיו תְּפִלַּת אֱלֹהִים וּשְׁלוֹמוֹ
וְעַל עוֹזְרָיו18 וְהַקְּדוֹשִׁים כֻּלָּמוֹ19


וַחֲבֵרָיו20 הַנַּעֲלִים הַכְּבוּדִים בַּעֲלֵי הַפְּקֻדּוֹת,


כָּל עוֹד בַּיַּעַר עוֹף יְזַמֵּר זְמִירוֹת.

הָיָה כַ’לִיפָה יוֹצֵא וְנִכְנָס אֵצֶל הַכַּלִיף הָארוּן
אַלרְרַשִׁיד, נוֹשֵׂא חֵן בְּעֵינָיו וְהָיָה אַלרְרַשִׁיד מַקִּיפוֹ
בְטוֹבָתוֹ וּנְדִיבוּתוֹ. וְלֹא פָסַק כַ’לִיפָה שָׁרוּי בַּשָּׁלֵם
שֶׁבַּטּוּב וְהַשָּׂשׂוֹן וְהַכָּבוֹד וְהַשִּׂמְחָה. וּבִנְעִימוּת
הוֹלֶכֶת וּגְדוֹלָה וּבְמַעֲלָה מוֹסִיפָה וְעוֹלָה, וּבְחַיִּים טוֹבִים
מְבֹרָךְ, וְתַעֲנוּג זַךְ וּשְׂבַע רָצוֹן, עַד אֲשֶׁר בָּא אֲלֵיהֶם
הוֹרֵס הַתַּעֲנוּגוֹת וּמַפְרִיד הַחֲבִילוֹת. יִשְׁתַּבַּח זֶה אֲשֶׁר
לוֹ הָעֹז וְהַקַּיָּם עֲדֵי עַד, הוּא חַי תָּמִיד לֹא יָמוּת
לָעַד.
וּמִמַּה שֶּׁמְּסֻפָּר





בעלי־עין אחת מביאים אתם אסון.  ↩


כך יש לקרוא לפי מה שהעלה Lane.  ↩


לפי הוצאת אלקאהרה  ↩


שתי המלים חשב היהודי הם שני המשפטים של “אני מאמין  המוסלמי”: אין אלוה מבלעדי אללה ומחמד שליח אללה"".  ↩


מתכוון הוא לגנב שגנב את בגדיו אחיר העליה־לרגל.  כנתכפרו לעולה כל חחטאיו, הוא חש מהר לחטא מחדש.  ↩


לפי אגדה אסר שלמה שד בהתנגשו אתו.  ↩


עץ קשה ומוצק.  ↩


מלה זו לא ברורה, ליטמן מתרגם “סכין”.  ↩


עפ""י הקראן קוצצים את יד הגנב.  ↩


כמו בעברית “אישון” מלשון איש וביאורו גם ילד  רך.  ↩


אדום בצורת ההקטנה כנוי לפרח אדום פרג או פרח אדום  אחר ואף אדום בכלל, הכושים מחבבים כשמכנים צבעם בכנוי זה.  ↩


הדיג מדבר אל המשנה.  ↩


חמזה היה דודו אחי אביו של הנביא; עקיל  בן־דוד.  ↩


הים הכוונה לכליף השופע בנדיבותו כנחל מים. “ים”  משמש בערבית גם לים גם לנחל.  ↩


כלומר: פקודתך אמלא.  ↩


הבעה זו כוונתה להביע התפלאות.  ↩


קראן סורה יט פסוק נד.  ↩


עוזרי־הנביא – תאר אנשי אלמדינה שקבלו ראשונים  בעירם את האסלאם עם הגירת השליח אליה.  ↩


הקדושים מכוון לבני משפחת השליח.  ↩


הכוונה בזה לאלה שהכירו את השליח פנים אל  פנים.  ↩



"
