,Title,Translator,Lang,Author,Text
0,סִפּוּר מַסְרוּר וְזַיְן־אַלְמַוָאצִף,יוסף יואל ריבלין,מערבית,יוסף יואל ריבלין,"

מְסַפְּרִים שֶׁהָיָה לְפָנִים, בִּזְמַנִּים שֶׁחָלְפוּ
וּבְעִתּוֹת וְדוֹרוֹת שֶׁעָבְרוּ וּבָטְלוּ אִישׁ סוֹחֵר, מַסְרוּר
שְׁמוֹ. וְהָיָה אוֹתוֹ אִישׁ מִן הַיָּפִים שֶׁבִּבְנֵי דוֹרוֹ. לוֹ הוֹן
רַב וּבִרְוָחָה הַמַּצָּב. וְאוּלָם הוּא הָיָה אוֹהֵב לְטַיֵּל
בְּפַרְדֵּסִים וְגַנּוֹת, וְשָׁטוּף בְּאַהֲבַת הַנָּשִׁים הַיָּפוֹת.
אֵרַע שֶׁהָיָה יָשֵׁן בְּלַיְלָה מִן הַלֵּילוֹת, וְרָאָה בִשְׁנָתוֹ
שֶׁהוּא בְתוֹךְ גַּנָּה מִן הַיָּפוֹת בַּגַּנּוֹת וּבְתוֹכָהּ אַרְבָּעָה
עוֹפוֹת, וּבְתוֹכָן יוֹנָה לְבָנָה כַכֶּסֶף הַנּוֹצֵץ. מָצְאָה אוֹתָהּ
יוֹנָה חֵן בְּעֵינָיו, וְנִתְעוֹרְרָה בְלִבּוֹ אַהֲבָה עַזָּה אֵלֶיהָ.
וְאַחֲרֵי זֶה רָאָה שֶׁיָּרַד עָלָיו עוֹף גָּדוֹל שֶׁחָטַף אוֹתָהּ
מִיָּדוֹ, וְהָיָה הַדָּבָר קָשֶׁה עָלָיו. אַחַר־כָּךְ הִתְעוֹרֵר
מִשְּׁנָתוֹ וְלֹא מָצָא אֶת הַיּוֹנָה. הָיָה נִטְרָד בְּכִסּוּפָיו עַד
הַבֹּקֶר וְאָמַר בְּלִבּוֹ: אֵין זֹאת אֶלָּא שֶׁאֲנִי הוֹלֵךְ הַיּוֹם
אֶל מִי שֶׁיִּפְתֹּר לִי חֲלוֹם זֶה"".


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וְשִׁשָּׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַסּוֹחֵר
מַסְרוּר, אַחֲרֵי שֶׁהִתְעוֹרֵר מִשְּׁנָתוֹ הָיָה נִטְרָד בְּכִסּוּפָיו
עַד לַבֹּקֶר. וּכְשֶׁהִגִּיעַ הַבֹּקֶר אָמַר בְּלִבּוֹ:"" אֵין זֹאת
אֶלָּא שֶׁאֲנִי הוֹלֵךְ הַיּוֹם אֶל מִי שֶׁיִּפְתֹּר לִי חֲלוֹם
זֶה"".


קָם וְהִתְחִיל מְהַלֵּךְ לְיָמִין וְלִשְׂמֹאל עַד
שֶׁהִתְרַחֵק מִדִּירָתוֹ וְלֹא מָצָא מִי שֶׁיִּפְתֹּר לוֹ חֲלוֹם זֶה.
אַחֲרֵי זֶה בִקֵּשׁ לַחֲזֹר לְבֵיתוֹ. וַעֲדַיִן הוּא בַדֶּרֶךְ,
כְּשֶׁעָלָה בְדַעְתּוֹ לִנְטוֹת אֶל חָצֵר מֵחַצְרוֹת הַסּוֹחֲרִים.
וְהָיְתָה אוֹתָהּ חָצֵר לְאַחַד הָעֲשִׁירִים. כְּשֶׁהִגִּיעַ אֵלֶיהָ,
וְהִנֵּה הוּא שׁוֹמֵעַ קוֹל נֶאֱנָק מִלֵּב אָבֵל וְהוּא נוֹשֵׂא קוֹלוֹ
בְבָתֵּי־שִׁיר אֵלֶּה:


זֶפִיר בֹּקֶר נָשְׁפָה לָנוּ מִשְּׂרִידֵי מְקוֹמָהּ,
מְקֻטֶּרֶת מֹר, יְרַפֵּא חוֹלֶה רֵיחַ בָּשְׂמָהּ.
עָמַדְתִּי עַל חֳרָבוֹת מְחוּקוֹת אֶשְׁאַל,
וְאֵין עוֹנֶה בִלְתִּי הֲרִיסוֹתֶיהָ, לְדֶמַע יִזַּל,
וָאֹמַר: רוּחַ זֶפִיר, בֵּאלֹהִים נָא לִי אֱמֹר,
הַאִם לְחָצֵר זוֹ נָעֳמָה יָשׁוּב יַחֲזֹר?
וַאֲשֶׁר צְבִי רֹךְ קוֹמָתוֹ נָטָה לִי,
עַפְעַפָּיו הוֹזוֹת חָלְיָן אוֹתִי הֶחֱלִיא.



כְּשֶׁשָּׁמַע מַסְרוּר קוֹל זֶה, הִסְתַּכֵּל לְתוֹךְ
הַשַּׁעַר מִבִּפְנִים וְרָאָה גִנָּה מִן הַנָּאוֹת שֶׁבַּגַּנּוֹת.
בְּתוֹכָהּ פְּנִימָה מָסָךְ שֶׁל דִּיבָג אָדֹם, רָקוּם פְּנִינִים
וַאֲבָנִים טוֹבוֹת, וּלְיָדוֹ מֵאַחֲרָיו אַרְבַּע נְעָרוֹת, וּבֵינֵיהֶן
נַעֲרָה פָחוֹת מֵחָמֵשׁ וְיוֹתֵר מֵאַרְבַּע בָּאַמָּה, כְּאִלּוּ הִיא
הַיָּרֵחַ הַמֵּאִיר וְאַגַּן־הַסַּהַר הַמַּזְהִיר. עֵינֶיהָ שְׁחוֹרוֹת
וְגַבּוֹתֶיהָ קְשָׁתוֹת מְחֻבָּרוֹת וּפֶה כְּטַבַּעַת חוֹתָמוֹ שֶׁל
שְׁלֹמֹה. כְּאַלְמֻגִּים הַשְּׂפָתַיִם וּפְנִינִים הַשִּׁנַּיִם. וְהִיא
טוֹרֶפֶת אֶת הַדַּעַת בְּיָפְיָהּ וְחִנָּהּ וְקוֹמָתָהּ וְגִזְרָתָהּ.
כְּשֶׁרָאָה אוֹתָהּ מַסְרוּר נִכְנַס אֶל הֶחָצֵר, וְהִפְלִיג בְּלֶכְתּוֹ
עַד שֶׁהִגִּיעַ אֶל הַמָּסָךְ. הֵרִימָה רֹאשָׁהּ וְהִסְתַּכְּלָה בוֹ.
בְּאוֹתָהּ שָׁעָה נָתַן לָהּ שָׁלוֹם וְהֶחֱזִירָה לוֹ שָׁלוֹם בְּנֹעַם
מִדְבָּרָהּ. כְּשֶׁרָאָה אוֹתָהּ וְהִתְבּוֹנֵן בָּהּ נִטַּמְטֵם שִׂכְלוֹ
וְהָלַךְ לִבּוֹ. הִסְתַּכֵּל בַגִּנָּה, וְהָיְתָה מִן הַיַּסְמִין
וְקַרְפּוֹל וְסֶגֶל וְשׁוֹשָׁן וּפִרְחֵי תַפּוּחַ־הַזָּהָב. וְכָל מַה
שֶּׁהָיָה נוֹתֵן רֵיחַ טוֹב. וְהָיוּ הָעֵצִים עֲמוּסֵי פֵרוֹת,
וְהַמַּיִם נִגָּרִים מֵאַרְבַּע אִצְטַבּוֹת מַקְבִּילוֹת אִשָּׁה אֶל
אֲחוֹתָהּ. הִתְבּוֹנֵן לָאִצְטַבָּה הָרִאשׁוֹנָה וְרָאָה כְּתוּבִים עַל
מַעְגָּלָהּ בְּצִנּוֹר אָדֹם שְׁנֵי בָתֵּי־שִׁיר אֵלֶּה:


חָצֵר, אַל יָבוֹא צַעַר תּוֹכֵךְ,
וְלֹא יִבְגֹּד הַזְּמַן בְּבַעֲלֵךְ.
מַה נָּאָה הֶחָצֵר תֶּאֱסֹף כָּל אוֹרֵחַ סָר,
בְּעֵת אֲשֶׁר לְאוֹרֵחַ כָּל מָקוֹם יֵצָר.

הִתְבּוֹנֵן אֶל הָאִצְטַבָּה הַשְּׁנִיָּה וְרָאָה כְתוּבִים עַל מַעְגָּלָהּ בְּזָהָב בָּתֵּי־שִׁיר אֵלֶּה:


יָאִיר עָלַיִךְ חָצֵר לְבוּשׁ־אשֶׁר אֵין סוֹף,
כָּל עוֹד עַל עֲנַף גַּנִּים יָשִׁיר הָעוֹף.
רֵיחוֹת בֹּשֶׂם יִשְּׁבוּ בָךְ עַד עוֹלָם,
וְיִמָּלְאוּ תוֹכֵךְ לְאוֹהֲבִים מִשְׁאֲלוֹתָם.
אַךְ בִּיקָר וָנֹעַם יִחְיֶה יוֹשְׁבֵךְ,
כָּל־עוֹד בַּמָּרוֹם יָאִיר כּוֹכָב מְהַלֵּךְ"".



הִתְבּוֹנֵן אֶל הָאִצְטַבָּה הַשְּׁלִישִׁית וְרָאָה
כְּתוּבִים בְּסִמְפּוֹרְיָן תָּכֹל עַל מַעְגָּלָהּ שְׁנֵי בָתֵּי־שִׁיר
אֵלֶה:
בִּיקָר וָאשֶׁר, שְׁרוּיָה חָצֵר,
כָּל עוֹד יַחֲשִׁיךְ לַיְלָה וְאוֹר יוֹם יָאֵר.
יְקַדֵּם אשֶׁר כָּל נִכְנָס שְׁעָרֵךְ,
וְטוּבֵךְ בְּשֶׁפַע לְכָל בּוֹאֵךְ.



הִתְבּוֹנֵן לָאִצְטַבָּה הָרְבִיעִית וְרָאָה כָתוּב בְּמַעְגָּלָהּ בִּדְיוֹ צְהֻבָּה בֵּית־שִׁיר זֶה:

זֹאת גַּנָּה וְזֶה פֶלֶג נוֹזֵל,
מוֹשָׁב טוֹב – וֵאלֹהִים מוֹחֵל.

וְבְאוֹתָהּ גַּנָּה עוֹפוֹת מִתּוֹר וְיוֹנָה וְגוֹזָל
וְזָמִיר, וְכָל עוֹף בְּקוֹלוֹ יָשִׁיר. וְהַנַּעֲרָה מִתְנוֹדֶדֶת
בְּיָפְיָהּ וְחִנָּהּ וְקוֹמָתָהּ וְגִזְרָתָהּ, יֵלֵךְ שְׁבִי אַחֲרֶיהָ
לֵב כָּל רוֹאֶיהָ. אָמְרָה לוֹ:“הוֹי אִישׁ,מַה הוּא שֶׁהוֹבִילְךָ
לְחָצֵר שֶׁאֵינָהּ חֲצֵרֶךָ וְאֶל נְעָרוֹת שֶׁאֵינָן נַעֲרוֹתֶיךָ
מִבְּלִי רְשׁוּת בְּעָלֶיהָ?” אָמַר לָהּ:"" גְּבִרְתִּי רָאִיתִי גַנָּה
זוֹ וּמָצָא חֵן בְּעֵינַי יְפִי יְרָקוֹתֶיהָ וְרֵיחַ פְּרָחֶיהָ
וְזִמְרַת צִפָּרֶיהָ וָאֶכָּנֵס אֵלֶיהָ לְהִסְתַּכֵּל בָּהּ שָׁעָה
קַלָּה, וְאֵלֵךְ לִי לְדַרְכִּי“. אָמְרָה לוֹ:” בְּאַהֲבָה וּבְכָבוֹד"".
כְּשֶׁשָּׁמַע מַסְרוּר הַסּוֹחֵר אֶת דְּבָרֶיהָ וְהִסְתַּכֵּל
בַּהֲדָרָהּ וְגִזְרָתָהּ הַנָּאָה הָקְסָם מִיָּפְיָהּ וְחִנָּהּ
וּמִנֹּעַם הַגַּנָּה וְהָעוֹפוֹת. פָּרְחָה דַעְתּוֹ מִכָּל זֶה וְנִהְיָה
נָבוֹךְ בְּעִנְיָנוֹ וְנָשָׂא קוֹלוֹ בְּבָתֵּי־שִׁיר אֵלֶּה:


יָרֵחַ הִתְגַּלָּה עָלָה בַּהֲדַר יִפְעָה
בֵּין רוּחַ צוֹנָן וְרֵיחַ נִצָּן עֲלֵי גִבְעָה.
וַהֲדַס וְסֶגֶל וָוֶרֶד לָבָן שָׁם,
מִן הָעֲנָפִים הֵפִיחוּ רֵיחַ בָּשְׂמָם.
גַּנָּה כְלוּלָה בְּתָאֳרֶיהָ תִּיף,
מְכִילָה תוֹכָהּ כָּל נִצָּן וְסָעִיף.
תַּחַת צֵל עֳפָאֶיהָ יָרֵחַ יַזְהִיר,
וְטוּב מַנְגִּינוֹתָיו הָעוֹף שָׁם יָשִׁיר.
תּוֹר וְגוֹזָל וּבָהּ זָמִיר,
וְאַף סְנוּנִית קְרָבַי תַּסְעִיר.
עָמְדוּ כִסּוּפִים בְּתוֹךְ לִבִּי, נָבוֹךְ
לְיָפְיָהּ כַּאֲשֶׁר הַשִּׁכּוֹר יִבּוֹךְ.

כְּשֶׁשָּׁמְעָה זַיְן־אַלְמַוָאצִף אֶת שִׁירוֹ שֶׁל
מַסְרוּר, נָתְנָה בוֹ מֶבָּט שֶׁגָּרַם לוֹ לְאֶלֶף אֲנָחוֹת, וְטָרְפָה
בוֹ אֶת דַּעְתּוֹ וְלִבּוֹ, וְעָנְתָה לְשִׁירוֹ בְּבָתֵּי־שִׁיר
אֵלֶּה:
אַל תְּצַף לַאֲשֶׁר זְכַרְתָּהּ לִקְרַב,
וּכְרֹת אֶת תַּאֲוָתְךָ אֲשֶׁר תְּקַו.
הַנַּח אֲשֶׁר תְּצַפֶּה, כִּי לֹא יַעֲלֶה בְיָדְךָ
הָסֵר בָּהּ חָשַׁקְתָּ מִן הַיָּפוֹת, מִדַּרְכָּהּ.
יְעַנּוּ עַנּוֹת אֶת הַחוֹשְׁקִים מַבָּטַי,
וְלֹא יִיקְרוּ דְבָרִים דִּבַּרְתָּ, בְּעֵינַי.

כְּשֶׁשָּׁמַע מַסְרוּר אֶת דְּבָרֶיהָ הִתְאַזֵּר עֹז
וְהֶאֱרִיךְ רוּחוֹ וְהִסְתִּיר עִנְיָנוֹ בִּצְפוּנוֹ וְהִתְנַכֵּר
וְאָמַר בְּלִבּוֹ:"" אֵין לַעֲמֹד בִּפְנֵי הַצָּרָה אֶלָּא עַל־יְדֵי
אֹרֶךְ־רוּחַ“. נִשְׁאֲרוּ בְכָךְ עַד אֲשֶׁר נָפַל הַלַּיְלָה, צִוְּתָה
לְהָבִיא אַת הַשֻּׁלְחָן וֶהֱבִיאוּהוּ לִפְנֵיהֶם וְעָלָיו מִכָּל
הַמִּינִים, מִן הַשְּׂלָו וּמִן הַפַּרְגִּיּוֹת וּבְשַׂר צֹאן, וְאָכְלוּ
דִי שָׂבְעָם. צִוְּתָה לְהָסִיר אֶת הַשֻּׁלְחָנוֹת, וְהוּסָרוּ,
וְהוּבְאוּ כְלֵי הָרַחֲצָה וְרָחֲצוּ יְדֵיהֶם. צִוְּתָה לָשִׂים אֶת
הַפָּמוֹטוֹת, וְהוּשָׂמוּ, וְנָתְנוּ בָהֶם נֶרוֹת שֶׁל כֹּפֶר. אַחֲרֵי
זֶה אָמְרָה זַיְן־אַלְמַוָאצִף:” חֵי אֱלֹהִים, צַר לְחָזִי הַלַּיְלָה,
שֶׁקּוֹדַחַת אֲנִי“. אָמַר לָהּ מַסְרוּר:” יַרְחִיב אֱלֹהִים חָזֵךְ
וְיָסִיר צַעֲרֵךְ“. אָמְרָה לוֹ:” מַסְרוּר, רְגִילָה אֲנִי לְשַׂחֵק
בְּשַׁחְמָט. כְּלוּם יוֹדֵעַ אַתָּה בָזֶה מַשֶּׁהוּ?"" אָמַר לָהּ:"" הֵן.
יוֹדֵעַ אֲנִי בוֹ"". הִגִּישָׁה לִפְנֵיהֶם, וְהִנֵּה הוּא לוּחַ מֵעֲצֵי
הָבְנֶה מְמֻלָּא בְשֵׁן וּמִשְׁבְּצוֹתָיו מְקֻשָּׁטִים בְּזָהָב נוֹצֵץ
וַאֲבָנָיו פְּנִינִים וָאֹדֶם.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וְשִׁבְעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר,
שֶׁכְּשֶׁצִוְּתָה זַיְן־אַלְמַוָאצִף לְהָבִיא אֶת לוּחַ הַשַּׁחְמָט,
הֵבִיאוּ הַנְּעָרוֹת וְשָׂמוּ אוֹתוֹ לִפְנֵיהֶם. כְּשֶׁרָאָה אוֹתוֹ
מַסְרוּר, תָּמַהּ בְּדַעְתּוֹ. פָּנְתָה אֵלָיו זַיְן־אַלְמַוָאצִף
וְאָמְרָה לוֹ:“בָּאֲדֻמּוֹת רְצוֹנְךָ אוֹ בַלְּבָנוֹת?” אָמַר לָהּ:""
אַתְּ לַיָּפוֹת גְּבֶרֶת וּלְאוֹר־שַׁחַר תִּפְאֶרֶת, טְלִי אֶת
הָאֲדֻמּוֹת וְהַנִּיחִי לִי אֶת הָאֲבָנִים הַלְּבָנוֹת“. אָמְרָה לוֹ:”
מַסְכִּימָה אֲנִי לְכָךְ“. נָטְלָה אֶת הָאֲדֻמּוֹת וְעָרְכָה אוֹתָן
בַּמַּעֲרָכָה מוּל הַלְּבָנוֹת וְשָׁלְחָה יָדָהּ אֶל הָאֶבֶן
לְהַעֲבִירָה בְּרֵאשִׁית הַמַּעֲרָכָה. הִסְתַּכֵּל בִּקְצוֹת
אֶצְבְּעוֹתֶיהָ וְרָאָה אוֹתָן צַחוֹת כִּבְצַק עוּגָה. הָפְתַּע מַסְרוּר
מִיפִי קְצוֹת אֶצְבְּעוֹתֶיהָ וְרֹךְ יְצִירֶיהָ. פָּנְתָה אֵלָיו
וְאָמְרָה לוֹ:”מַסְרוּר, אַל תְּהִי נָבוֹךְ, הַאֲרֵךְ רוּחֲךָ וֶהֱיֵה
אֵיתָן“. אָמַר לָהּ:” הוֹי בַּעֲלַת הַיֹּפִי הַשָּׂמָה לְבוּז אֶת
הַיָּרֵחַ, כְּשֶׁהָאוֹהֵב מִסְתַּכֵּל בָּךְ, כֵּיצַד זֶה יוּכַל
לְהַאֲרִיךְ רוּחוֹ?"" וּבְעוֹד הוּא מְדַבֵּר אָמְרָה לוֹ:"" הַשָּׁאח מֵת“.
וְנִצְּחָה אוֹתוֹ בְאוֹתָהּ שָׁעָה, וְיָדְעָה זַיְן־אַלְמַוָאצִף שֶׁהוּא
אוֹהֵב אוֹתָהּ עַד לְשִׁגָּעוֹן. אָמְרָה לוֹ:” מַסְרוּר, אֵינִי
מְשַׂחֶקֶת אִתְּךָ אֶלָּא נֶגֶד עֵרָבוֹן יָדוּעַ וּסְכוּם קָבוּעַ“.
אָמַר לָהּ:”שָׁמַעְתִּי וּכְמִצְוָתֵךְ אֶעֱשֶׂה“. אָמְרָה לוֹ:”
הִשָּׁבַע לִי וַאֲנִי נִשְׁבַּעַת לְךָ,שֶׁלֹּא יִבְגֹּד כָּל אֶחָד
מֵאִתָּנוּ בַּחֲבֵרוֹ“. נִשְׁבְּעוּ זֶה לָזֶה עַל כָּךְ. אָמְרָה לוֹ:”
מַסְרוּר, אִם אֲנִי מְנַצַּחַת אוֹתְךָ, אֲנִי
נוֹטֶלֶת מֵאִתְּךָ עֲשָׂרָה דִּינָרִים, וְאִם אַתָּה מְנַצֵּחַ אֵינִי
נוֹתֶנֶת לְךָ כְּלוּם“. הָיָה מְדַמֶּה שֶׁיְּנַצְּחָהּ וְאָמַר לָהּ:”
גְּבִרְתִּי, אַל תְּחַלְּלִי אֶת שְׁבוּעָתֵךְ, שֶׁכֵּן רוֹאֶה אֲנִי
אוֹתָךְ עוֹלָה עָלַי בַמִּשְׂחָק“. אָמְרָה לוֹ:” מַסְכִּימָה אֲנִי
לְכָךְ“. הִתְחִילוּ לְשַׂחֵק וְעוֹבְרִים זֶה אֶת זֶה בַחַיָּלִים.
הִדְבִּיקָה אוֹתוֹ בַּמְּלָכוֹת. עָרְכָה אוֹתָן בַּמַּעֲרָכָה וְחִבְּרָה
עִם הַמִּגְדָּלִים, וְעָשְׂתָה כְּחֵפֶץ לִבָּהּ בְּהַגָּשַׁת הָרָצִים.
וְהָיְתָה עַל רֹאשָׁהּ שֶׁל זַיְן־אַלְמַוָאצִף מִטְפַּחַת שֶׁל דִּיבָג
תָּכֹל. הֵסִירָה אוֹתָהּ מֵעַל רֹאשָׁהּ וְהִפְשִׁילָה הַשַּׁרְוֻלִים
מֵעַל מַרְפְּקוֹת יָדֶיהָ, דּוֹמוֹת לְעַמּוִדי אוֹר, וְהֶעֱבִירָה כַּף
יָדָהּ עַל הָאֶבֶן הָאֲדֻמָּה וְאָמְרָה לוֹ:” הִזָּהֵר לְךָ“. הָפְתַּע
מַסְרוּר וּפָרְחָה דַעְתּוֹ מִתּוֹכוֹ וְאָבְדָה בִינָתוֹ. הִתְבּוֹנֵן
אֶל קוֹמָתָהּ וְנֹעַם סְגֻלּוֹתֶיהָ וְנָבוֹךְ וְתָהָה, וְשָׁלַח יָדוֹ
אֶל הָאֶבֶן הַלְּבָנָה וְהָלְכָה אֶל הָאָדֹם. אָמְרָה לוֹ:” מַסְרוּר,
הֵיכָן דַּעְתְּךָ? הָאָדֹם לִי וְהַלָּבָן לְךָ“. אָמַר לָהּ:” כָּל
הַמִּסְתַּכֵּל בָּךְ אֵין הוּא שׁוֹלֵט בְּדַעְתּוֹ“. כְּשֶׁרָאֲתָה
זַיְן־אַלְמַוָאצִף אֶת מַצָּבוֹ, נָטְלָה מִמֶּנּוּ אֶת הַלְּבָנוֹת
וְנָתְנָה לוֹ אֶת הָאֲדֻמּוֹת. שִׂחֵק בָּהֶן, וְנִצְּחָה אוֹתוֹ. לֹא
פָסַק מִשַּׂחֵק אִתָּהּ וְהִיא מְנַצַּחְתּוֹ וְהוּא מְשַׁלֵּם לָהּ
בְּכָל פַּעַם עֲשָׂרָה דִּינָרִים. כְּשֶׁהִכִּירָה זַיְן־אַלְמַוָאצִף
שֶׁהוּא טָרוּד בְּאַהֲבָתָהּ אָמְרָה לוֹ:” מַסְרוּר, אֵין אַתָּה
מַשִּׂיג אֶת מְבֻקָּשְׁךָ, אֶלָּא אִם כֵּן אַתָּה מְנַצֵּחַ אוֹתִי
כְּפִי שֶׁהָיָה הַתְּנַאי אִתְּךָ. וְאֵינִי מְשַׂחֶקֶת אִתְּךָ יוֹתֵר
אֶלָּא כָל פַּעַם כְּנֶגֶד עֵרָבוֹן שֶׁל מֵאָה דִּינָר“. אָמַר לָהּ:”
בְּאַהֲבָה וּבְכָבוֹד“. הָיְתָה מְשַׂחֶקֶת עִמּוֹ וּמְנַצַּחְתּוֹ
וְשׁוּב פַּעַם וְשׁוּב פַּעַם, וְהוּא מְשַׁלֵּם לָהּ בְּכָל פַּעַם אֶת
הַמֵּאָה, וְנִשְׁאֲרוּ בְכָךְ עַד הַבֹּקֶר וְהוּא אֵינוֹ מְנַצֵּחַ
אוֹתָהּ”. הִתְנַשֵּׂא מַסְרוּר וְקָם עַל רַגְלָיו. אָמְרָה לוֹ:"" מַה
הוּא זֶה שֶׁאַתָּה מְבַקֵּשׁ, מַסְרוּר?"" אָמַר לָהּ:"" הוֹלֵךְ אֲנִי אֶל
מְעוֹנִי וּמֵבִיא מָמוֹן. אֶפְשָׁר אֲנִי מַשִּׂיג תִּקְוָתִי“. אָמְרָה
לוֹ:”עֲשֵׂה מַה שֶּׁאַתָּה חָפֵץ, כַּטּוֹב בְּעֵינֶיךָ"". הָלַךְ לְבֵיתוֹ
וְהֵבִיא מָמוֹנוֹ כֻלּוֹ. כְּשֶׁהִגִּיעַ אֵלֶיהָ נָשָׂא קוֹלוֹ בִשְׁנֵי
בָתֵּי־שִׁיר אֵלֶּה:

רָאִיתִי בַחֲלוֹם עוֹף עוֹבֵר עַל פָּנַי, עָף
בְּגַן שַׁעֲשׁוּעִים מְחַיְּכִים פְּרָחָיו, חָלָף.
אַךְ אִם אָמְנָם יָשׁוּב, וְקַמְתִּי לְצוּדוֹ אֲנִי,
מִמֵּךְ פִּתְרוֹן חֶסֶד חֲלוֹם זֶה יְהִי.

כְּשֶׁבָּא אֶצְלָהּ מַסְרוּר עִם כָּל הוֹנוֹ הִתְחִיל
מְשַׂחֵק אִתָּהּ וְהִיא מְנַצַּחַת אוֹתוֹ, וְלֹא עָלָה בְיָדוֹ
לְנַצְּחָהּ גַּם פַּעַם אַחַת. לֹא פָסְקוּ מִכָּךְ שְׁלשָׁה יָמִים, עַד
שֶׁנָּטְלָה מִמֶּנּוּ כָּל מָמוֹנוֹ. כְּשֶׁאָפֵס מָמוֹנוֹ “. אָמְרָה
לוֹ:” מַסְרוּר, מַה הוּא שֶׁאַתָּה מְבַקֵּשׁ?"" אָמַר לָהּ:"" אֲשַׂחֵק
אִתָּךְ בְּעֵרָבוֹן חֲנוּת הַבְּשָׂמִים“. אָמְרָה לוֹ:” כַּמָּה שָׁוָה
אוֹתָהּ חֲנוּת?"" אָמר לָהּ:"" חֲמֵשׁ מֵאוֹת דִּינָר“. שִׂחֵק עִמָּהּ
חֲמִשָּׁה מְרוֹצִים וְנִצְּחָה אוֹתוֹ. שִׂחֵק עִמָּהּ בְּעֵרָבוֹן
נַעֲרוֹתָיו וּמְקַרְקְעָיו וְגַנָּיו וּבִנְיָנָיו, וְנָטְלָה מִמֶּנּוּ
זֶה וְכָל מַה שֶּׁהָיָה לוֹ. אַחַר־כָּךְ פָּנְתָה אֵלָיו וְאָמְרָה לוֹ:
“כְּלוּם נִשְׁאַר עִמְּךָ מַשֶּׁהוּ מִן הָרְכוּשׁ שֶׁנִּתְעָרֵב עָלָיו
בַּמִּשְׂחָק?” אָמַר לָהּ:” נִשְׁבָּע אֲנִי בָזֶה שֶׁהִפִּילַנִי
בְרֶשֶׁת אַהֲבָתֵךְ, שֶׁאֵין יָדִי מַשִּׂיגָה עוֹד כְּלוּם מִן הַמָּמוֹן
וְזוּלָתוֹ, לֹא מְעַט וְלֹא הַרְבֵּה“. אָמְרָה לוֹ:” מַסְרוּר, כָּל
דָּבָר שֶׁתְּחִלָּתוֹ בְרָצוֹן לֹא תְהֵא חֲרָטָה בְסוֹפוֹ. וְאִם
מִתְחָרֵט אַתָּה טֹל מֵאִתָּנוּ הוֹנְךָ וְלֵךְ לְךָ לְדַרְכְּךָ, וַאֲנִי
מְוַתֵּר לְךָ עָלָיו בְּכָל לִבִּי“. אָמַר לָהּ מַסְרוּר:” נִשְׁבָּע
אֲנִי בְזֶה שֶׁגָּזַר עָלֵינוּ דָּבָר זֶה, שֶׁאִלּוּ בִקַּשְׁתְּ לִטֹּל
נִשְׁמָתִי הָיָה זֶה מְעַט לַעֲשׂוֹת רְצוֹנֵךְ. אֵינִי אוֹהֵב אַף אֶחָד
זוּלָתֵךְ“. אָמְרָה לוֹ:” מַסְרוּר, לֵךְ הָבֵא אֶת הַקָּאצִ’י וְאֶת
הָעֵדִים וּכְתֹב לִי אֶת כָּל רְכוּשְׁךָ וּמְקַרְקָעֶיךָ“. אָמַר לָהּ:”
בְּאַהֲבָה וּבְכָבוֹד“. הִתְנַשֵּׂא וְקָם תֵּכֶף וּמִיָּד וְהֵבִיא אֶת
הַקָּאצִ’י וְאֶת הָעֵדִים לְפָנֶיהָ. כְּשֶׁרָאָה אוֹתָהּ הַקָּאצִ’י
פָּרְחָה דַעְתּוֹ וְהָלְכָה, וְנִתְבַּלְבְּלוּ עֶשְׁתּוֹנוֹתָיו מִיפִי
קְצוֹת אֶצְבְּעוֹתֶיהָ וְאָמַר לָהּ:” גְּבִרְתִּי אֵינִי כוֹתֵב אֶת
הַתְּעוּדָה אֶלֶּא בִתְנָאי שֶׁאַתְּ קוֹנָה אֶת הַקַּרְקָעוֹת
וְהַנְּעָרוֹת וְהָאֲחֻזּוֹת שֶׁתִּהְיֶינָה כֻלָּן בִּרְשׁוּתֵךְ
לַעֲשׂוֹת בָּהֶן כִּרְצוֹנֵךְ“. אָמְרָה לוֹ:”כְּבָר בָּאנוּ לִידֵי
הֶסְכֵּם עַל כָּךְ. כְּתֹב לִי אֵפוֹא תְּעוּדָה שֶׁרְכוּשׁ מַסְרוּר
וְנַעֲרוֹתָיו וְכָל מַה שֶּׁיֵּשׁ לוֹ עוֹבֵר לִרְשׁוּת
זַיְן־אַלְמַוָאצִף בִּמְחִיר שֶׁהַסַּךְ הַכֹּל שֶׁלּוֹ הוּא כָךְ
וְכָךְ"". כָּתַב הַקָּאצִ’י וְחָתְמוּ הָעֵדִים בִּכְתַב יָדָם עַל כָּךְ,
וְנָטְלָה זַיְן־אַלְמַוָאצִף אֶת הַתְּעוּדָה.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וּשְׁמוֹנֶה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי
שֶׁנָּטְלָה זַיְן־אַלְמַוָאצִף מִיָּד הַקָּאצִ’י אֶת הַתְּעוּדָה
הַכּוֹלֶלֶת בָּהּ שֶׁכָּל מַה שֶּׁהָיָה שַׁיָּךְ לְמַסְרוּר, נַעֲשָׂה
רְכוּשָׁהּ, אָמְרָה לוֹ:"" מַסְרוּר, לֵךְ לְדַרְכְּךָ“. פָּנְתָה אֵלָיו
נַעֲרָתָהּ הֻבּוּבּ וְאָמְרָה לוֹ:” הַשְׁמַע נָא לָנוּ מִן הַשִּׁירִים"".
נָשָׂא קוֹלוֹ בְעִנְיַן מִשְׂחַק הַשַּׁחְמַט בְּבָתֵּי־שִׁיר
אֵלֶּה:

אֶתְאוֹנֵן עַל הַזְּמָן וַאֲשֶׁר קָרָה לִי וַיַּאַת,
וְאֶתְלוֹנֵן עַל הָאֲבֵדָה וְהַשַּׁחְמַט וְהַמֶּבָּט,
בְּאַהֲבַת נַעֲרָה עֲנֻגָּה עֲדִינָה,
לֹא מָצָאתִי לֹא אִשָּׁה וְלֹא אִישׁ מִמִּינָהּ.
חָרְקָה לִי חֵץ מִתּוֹךְ מַבָּטֶיהָ,
וַתַּגֵּשׁ נֶגְדִי מְנַצְּחֵי־כֹל צִבְאוֹתֶיהָ,
אֲדֻמִּים וּלְבָנִים וּפָרָשִׁים מִתְנַגְּשִׁים,
יָצְאָה לַקְּרָב לִקְרָאתִי וַתִּקְרָא: הִזָּהֵר מִיּוֹקְשִׁים.
נְצָחוּנִי קְצוֹת אֶצְבְּעוֹתֶיהָ בְעָבְרָן עָבוֹר
בִּכְנַף לֵיל אֹפֶל, יִשְׁוֶה לַשֵּׂעָר שָׁחוֹר.
לֹא אוּכַל הַצֵּל אֶת הַלְּבָנִים אַעֲבִירָם,
כִּי רִגְשׁוֹת אַהֲבָה שָׂמוּנִי דֶמַע זָרַם.
חַיָּלִים וּמִגְדָּלִים וּמְלָכוֹת אִתָּם
רָצוּ וַיִּסּוֹגוּ. הַלְּבָנִים נִשְׁבָּר חֵילָם.
חֵץ מִמַּבָּטֶיהָ כְּבָר יָרְתָה בִי,
וַיְפוֹתֵת פָּתוֹת בְּחֵץ זֶה לְבָבִי.
וַתִּתֵּן לִי לִבְחֹר בֵּין שְׁנֵי הַצְּבָאוֹת אֶחָד,
וָאֶבְחַר לִי בִּצְבָא הַלְּבָנִים, וָאֹבַד.
וָאֹמַר: אַךְ הַצָּבָא הַלָּבָן יִצְלַח לִי.
הֵן הוּא מְבֻקָּשִׁי וְהָאָדֹם לָךְ יְהִי.
וַתְּשַׂחֵק עִמִּי בְּעֵרָבוֹן הִסְכַּמְתִּי לוֹ,
אַךְ לֹא הִשַּׂגְתִּי רְצוֹנָהּ חֶפְצִי בוֹ.
הוֹי לְדַאֲבוֹן לִבִּי וִיגוֹנִי וְחֶשְׁקִי אֶחֱשַׁק,
בְּנַעֲרָה דָמְתָה לַלְּבָנָה לִדְבַּק.
אֵין הַלֵּב בִּשְׂרֵפָה, לֹא, וְלֹא נֶעֱצָב
עַל מְקַרְקָעַי, וְאוּלָם לְמַבָּטֵךְ נִכְסָף.
וָאֶהִי נָבוֹךְ וְנִדְהָם בְּמוֹרָא.
אוֹכִיחַ זְמַן עַל אֲשֶׁר כְּתֻמּוֹ לִי אֵרָע.
אָמְרָה:"" מַה לְּךָ נִדְהָם?"" וְאָמַר לָהּ
“כְּלוּם שׁוֹתֶה יַיִן יִתְפַּכַּח וְהוּא שִׁכּוֹר שָׁתָה?”
בַּת־אָדָם שָׁלְלָה דַעְתִּי בְּקוֹמָתָהּ.
מִי יִתֵּן וָרַךְ לִבָּתָה לְאֶבֶן דָּמְתָה.
חָמְדָה נַפְשִׁי, וָאֹמַר הַיּוֹם אוֹתָהּ אֶרְכּשׁ
בְּעֵרָבוֹן אֶתְעָרֵב וְאַל פַּחַד וְאֵין לַחְשׁשׁ.
לֹא חָדַל לְבָבִי לִדְבַּק בָּהּ בַּקֵּשׁ,
עֲדֵי נִשְׁאַרְתִּי בְכִפְלַיִם עָנִי מִתְרוֹשֵׁשׁ.
הֲיַחֲזֹר בּוֹ אוֹהֵב מֵחֵשֶׁק בּוֹ פָגַע,
וְלוּ בְיַם עֹז אַהֲבָתוֹ שָׁקַע?
וַיִּשָּׁאֵר הָעֶבֶד בְּאֵין פְּרוּטָה יַהַפְכֶנָּה.
אֲסִיר־תְּשׁוּקָה וְכִסּוּפִים מַטְּרָתוֹ יַשִּׂיגֶנָּה.

כְּשֶׁשָּׁמְעָה זַיְן־אַלְמַוָאצִף בָּתֵּי־שִׁיר אֵלֶּה,
הִתְפַּלְּאָה עַל צַחוּת לְשׁוֹנוֹ וְאָמְרָה לוֹ:"" מַסְרוּר, הֶרֶף
מִשִּׁגָּעוֹן זֶה וְשׁוּב אֶל בִּינָתְךָ וְלֵךְ לְדַרְכְּךָ שֶׁכְּבָר
בִּזְבַּזְתָּ הוֹנְךָ וּמְקַרְקָעֶיךָ בְּמִשְׂחַק הַשַּׁחְמַט וְלֹא
הִשַּׂגְתָּ חֶפְצֶךָ, וְאֵין לְךָ שׁוּם פָּנִים שֶׁיּוֹבִילְךָ אֵלָיו“.
פָּנָה מַסְרוּר אֶל זַיְן־אַלְמַוָאצִף וְאָמַר לָהּ:” גְּבִרְתִּי,
בַּקְּשִׁי מַשֶּׁהוּ, וַאֲנִי מְמַלֵּא לָךְ כָּל מַה שֶּׁתְּבַקְּשִׁי,
שֶׁאֲנִי מְבִיאוֹ לָךְ וְשָׂם אוֹתוֹ לְפָנַיִךְ“. אָמְרָה לוֹ:”
מַסְרוּר, לֹא נִשְׁאַר אִתְּךָ כְּלוּם מִן הַהוֹן“. אָמַר לָהּ:” הוֹי
אַתְּ תַּכְלִית כָּל תִּקְווֹתַי, אִם אֵין אִתִּי כְלוּם מִן הַהוֹן,
הֲרֵי יַעַזְרוּ לִי אֲנָשִׁים“. אָמְרָה לוֹ:” כְּלוּם זֶה שֶׁנּוֹתֵן
יֵעָשֶׂה מְקַבֵּל?"" אָמַר לָהּ:"" קְרוֹבִים לִי וִידִידִים וְכָל מַה
שֶּׁאֲנִי מְבַקֵּשׁ הֵם נוֹתְנִים לִי“. אָמְרָה לוֹ:” מְבַקֵּשׁ אֲנִי
מִמְּךָ אַרְבַּע שַׁלְחוּפִיּוֹת שֶׁל מוּשָׁק נוֹתֵן רֵיחַ וְאַרְבַּע
אוּקִיּוֹת שֶׁל אַלְגָּאלִיָה1 וְאַרְבָּעָה
רוֹטְלִים שֶׁל עִנְבָּר וְאַרְבַּעַת אֲלָפִים דִּינָר וְאַרְבָּעָה
לְבוּשִׁים שֶׁל דִּיבָג מַלְכוּתִי רְקוּמִים בְּזָהָב. וְאִם אַתָּה
מֵבִיא, מַסְרוּר, אֶת אֵלֶּה, אֲנִי מַרְשָׁה לְךָ לִקְרַב“. אָמַר לָהּ:”
הַנָּקֵל הוּא לִי, אַתְּ הַמְבַיֶּשֶׁת אֶת הַלְּבָנָה“. יָצָא מַסְרוּר
מֵאֶצְלָהּ לְהָבִיא לָהּ מַה שֶּׁבִּקְּשָׁה מֵאִתּוֹ. שָׁלְחָה
מֵאַחֲרָיו אֶת הַנַּעֲרָה הֻבּוּבּ שֶׁתִּרְאֶה אֶת עֶרְכּוֹ בְעֵינֵי
בְּנֵי־הָאָדָם שֶׁסִּפֵּר לָהּ עַל אוֹדוֹתֵיהֶם. בְּשָׁעָה שֶׁהָיָה
מְהַלֵּךְ בַּשְּׁוָקִים, פָּנָה בְמִקְרֶה וְרָאָה אֶת הֻבּוּבּ מֵרָחוֹק.
עָצַר בְּלֶכְתּוֹ עַד שֶׁהִדְבִּיקָה אוֹתוֹ, וְאָמַר לָהּ:” הֻבּוּבּ,
לְאָן אַתְּ הוֹלֶכֶת?"" אָמְרָה לוֹ:"" גְּבִרְתִּי שְׁלָחַתְנִי לַעֲקֹב
אַחֲרֶיךָ לְשֵׁם כָּךְ וְכָךְ“. סִפְּרָה לוֹ מַה שֶּׁאָמְרָה לָהּ
זַיְן־אַלְמַוָאצִף מֵרֵאשִׁיתוֹ וְעַד אַחֲרִיתוֹ. אָמַר לָהּ:” הֻבּוּבּ,
אֵין בְּיָדִי כְלוּם מִן הָרְכוּשׁ“. אָמְרָה לוֹ:” וּמִשּׁוּם מַה
הִבְטַחְתָּ לָהּ?"" אָמַר לָהּ:"" כַּמָּה יֵשׁ שֶׁהִבְטִיחוּ וְלֹא
מִלְּאוּ הַבְטָחָתָם, וְאֵין דֶּרֶךְ אֶלָּא לְהַרְוִיחַ זְמַן
בָּאַהֲבָה“. כְּשֶׁשָּׁמְעָה הֻבּוּבּ זֹאת מִפִּיו אָמְרָה לוֹ:”
מַסְרוּר, יִשְׁקֹט רוּחֲךָ וְיֵרָגַע לְבָבְךָ, אֲנִי אֶהְיֶה הַסִּבָּה
לְחַבֶּרְךָ עִמָּהּ“. עָזְבָה אוֹתוֹ וְהָלְכָה לָהּ וְלֹא פָסְקָה
לָלֶכֶת עַד שֶׁהִגִּיעָה אֶל גְּבִרְתָהּ, וּבָכְתָה בְכִי מַר וְאָמְרָה
לָהּ:” גְּבִרְתִּי, הֲרֵי הוּא אָדָם בַּעַל עֶרֶךְ רַב וּמְכֻבָּד
בְּעֵינֵי בְנֵי אָדָם“. אָמְרָה לָהּ גְּבִרְתָהּ:” אֵין תַּחְבּוּלָה נֶגֶד מַה שֶּׁגָּזַר אֱלֹהִים
יִתְעַלֶּה, הֲרֵי אָדָם זֶה לֹא מָצָא אֶצְלֵנוּ לֵב רַחֲמָן, שֶׁכֵּן
נָטַלְנוּ אֶת מָמוֹנוֹ, וְלֹא מָצָא אֶצְלֵנוּ לֹא אַהֲבָה וְלֹא
רַחֲמָנוּת לִקְרַב. וְאִם אֲנִי נוֹטָה לְחֶפְצוֹ, חוֹשֶׁשֶׁת אֲנִי
שֶׁיִּתְפַּרְסֵם הַדָּבָר“. אָמְרָה לָהּ הֻבּוּבּ:” גְּבִרְתִּי, אֵין
הֵם נְקַלִּים בְּעֵינֵינוּ מַצָּבוֹ וּנְטִילַת מָמוֹנוֹ. וְאוּלָם הֲרֵי
אֵין אֶצְלֵךְ בִּלְתִּי אִם אֲנִי וְנַעֲרָתֵךְ סֻכּוּבּ, וּמִי זֹאת
מֵאִתָּנוּ אֲשֶׁר תּוּכַל לְהַלְעִיז עָלַיִךְ? וַהֲרֵי אָנוּ
שִׁפְחוֹתַיִךְ“. בְּאוֹתָהּ שָׁעָה הִרְכִּינָה רֹאשָׁהּ לָאָרֶץ. אָמְרוּ
לָהּ הַנְּעָרוֹת:” גְּבִרְתֵּנוּ, הָעֵצָה הַנְּכוֹחָה מֵאִתָּנוּ הִיא
שֶׁתִּשְׁלְחִי אַחֲרָיו וְתַעֲשִׂי טוֹב עִמּוֹ, וְאַל תִּתְּנִי אוֹתוֹ
לְבַקֵּשׁ מֵאֵת אַחַד הַמְגֻנִּים. מַה מַּר הוּא לְבַקֵּשׁ נְדָבוֹת"".


קִבְּלָה אֶת דִּבְרֵי הַנְּעָרוֹת, וְצִוְּתָה לְהָבִיא לָהּ נְיָר
וְקֶסֶת דְּיוֹ וְכָתְבָה אֵלָיו בָּתֵּי־שִׁיר אֵלֶּה:

קָרַב הַדֶּרֶךְ, מַסְרוּר, שְׂמַח בְּלִי שְׁהוֹת,
וּבְהַאֲפִיל כְּנַף לַיְלָה בּוֹאָה לַעֲשׂוֹת.
וְאַל תִּשְׁאַל, הוֹי בָּחוּר, בְּזוּיֵי־עָם לְמָמוֹן.
וּכְבָר שָׁבָה אֵלַי בִּינָתִי אַחֲרֵי הָיִיתִי בְשִׁכָּרוֹן.
הִנֵּה הוֹנְךָ כֻּלּוֹ לְךָ מוּשָׁב,
וְאוֹסִיף לְךָ, מַסְרוּר, דָּבְקִי בְּךָ עָלָיו.
כִּי אֶרֶךְ־רוּחַ הִנְּךָ וָמֶתֶק בְּךָ,
לַמְרוֹת עשֶׁק־אהֲובּהָ הִתְאַכְזְרָה בְּלֹא צֶדֶק לְךָ.
הִזְדָּרֵז אֵפוֹא לְהַשִּׂיג חֶפְצְךָ וּלְךָ בְרָכָה,
וְאַל תִּתְרַשֵּׁל פֶּן יִוָּדַע אוֹדוֹתֵינוּ לַמִּשְׁפָּחָה.
אַל תִּתְמַהְמַהּ וּמַהֵר בּוֹא חִישׁ.
וֶאֱכֹל פְּרִי אַהֲבָה כָּל עוֹד רָחַק הָאִישׁ.

קִפְּלָה אֶת הַמִּכְתָּב וּמָסְרָה אוֹתוֹ לְנַעֲרָתָהּ
הֻבּוּבּ. לָקְחָה אוֹתוֹ וְהוֹלִיכַתְהוּ אֶל מַסְרוּר, מָצְאָה אוֹתוֹ
בוֹכֶה וְנוֹשֵׂא קוֹלוֹ בְדִבְרֵי הַמְשׁוֹרֵר:

רוּחַ יָגוֹן עַל לִבִּי נָשְׁבָה,
וַתְּפוֹתֵת כְּבֵדִי מֵעָצְמַת אַהֲבָה.
יָסְפוּ כִסּוּפָי אַחֲרֵי רְחקֹ אֲהוּבָתִי,
וַיִּזְלְגוּ עֵינַי בִּרְבוֹת דִּמְעָתִי.
וְעִמִּי הִרְהוּרִים לוּ אֲגַלֶּה אוֹתָם,
חַלְמִישׁ צוּר וָסֶלַע רַכּוּ בָם.
לוּ יָדַעְתִּי אִם אֶרְאֶה אֲשֶׁר אוֹתִי יְשַׂמַּח,
אִם לְהַשִּׂיג חֶפְצִי לוֹ אֲצַפֶּה, אֶצְלַח?
וִיקֻפְּלוּ לֵילוֹת הָרִחוּק אַחֲרֵי עָזְבָה, וְסָרוֹ,
וְאַבְרִיא מֵאֲשֶׁר בְּקֶרֶב לִבִּי וְנִגְמָרוּ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְאַרְבָּעִים
וְתִשְׁעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁסָּעֲרוּ הַכִּסּוּפִים בְּקֶרֶב מַסְרוּר, נָשָׂא קוֹלוֹ
בְבָתֵּי־הַשִּׁיר, מָלֵא גַעְגּוּעִים. וַעֲדַיִן הוּא מְפַזֵּם אוֹתָם
בָּתֵּי־שִׁיר, וְחוֹזֵר עֲלֵיהֶם, כְּשֶׁשָּׁמְעָה אוֹתוֹ הֻבּוּבּ.
דָּפְקָה עַל דַּלְתּוֹ וְקָם וּפָתַח לָהּ. נִכְנְסָה וְהוֹשִׁיטָה לוֹ
אֶת הַמִּכְתָּב. נְטָלוֹ וּקְרָאוֹ וְאָמַר לָהּ:"" הֻבּוּבּ, מַה
מֵּאַחֲרַיִךְ מִן הַיְדִיעוֹת עַל דְּבַר גְּבִרְתֵּךְ?"" אָמְרָה
לוֹ:“אֲדוֹנִי, מִכְתָּב זֶה דַיֶּךָ בְּאֵין עוֹד צֹרֶךְ לִתְשׁוּבָה עַל
שְׁאֵלָתֶךָ, וַהֲרֵי מֵאַנְשֵׁי בִינוֹת אַתָּה”. שָׂמַח מַסְרוּר
שִׂמְחָה עֲצוּמָה וְנָשָׂא קוֹלוֹ בִשְׁנֵי בָתֵּי־שִׁיר אֵלֶּה:

הִגִּיעַ הַמִּכְתָּב וַיְשַׂמְּחֵנוּ תָכְנוֹ,
וָאֶחְפֹּץ בְּתוֹךְ לְבָבִי צָפְנוּ,
וָאוֹסִיף תְּשׁוּקָה עֵת נְשַׁקְתִּיהוּ,
כְּאִלּוּ פְּנִינַת־אַהֲבָה סְפוּנָה תוֹכֵהוּ.
כָּתַב מִכְתַּב־תְּשׁוּבָה וּמְסָרוֹ לְהֻבּוּבּ.

נְטָלַתְהוּ וֶהֱבִיאַתְהוּ אֶל זַיְן־אַלְמַוָאצִף. כְּשֶׁהִגִּיעָה
אֵלָיו עִמּוֹ, הִתְחִילָה מְפָרֶשֶׁת לָהּ סְגֻלּוֹתָיו וּמְסַפֶּרֶת לָהּ
עַל תְּכוּנוֹתָיו וַאֲצִילוּתוֹ, שֶׁנֶּעֶשְׂתָה מְסַיַּעַת לוֹ לְאַחֵד
אוֹתוֹ אִתָּהּ. אָמְרָה לָהּ זַיְן־אַלְמַוָאצִף:"" הֻבּוּבּ, יָבוֹא נָא
חִישׁ־מַהֵר"" וַעֲדַיִן לֹא כִלְּתָה לְדַבֵּר, כְּשֶׁבָּא וְדָפַק עַל
הַדֶּלֶת. פָּתְחָה לוֹ וְלָקְחָה אוֹתוֹ וְהוֹשִׁיַבְתהּו לְיַד
גְּבִרְתָּהּ זַיְן־אַלְמַוָאצִף. נָתְנָה לוֹ שָׁלוֹם וּבֵרְכָה אוֹתוֹ
לְבוֹאוֹ וְהוֹשִׁיבָה אוֹתוֹ לְצִדָּהּ. אָמְרָה לְנַעֲרָתָהּ הֻבּוּבּ:""
הָבִי לְבוּשׁ מִן הַיָּפִים שֶׁיֶּשְׁנָם“. קָמָה הֻבּוּבּ וְהֵבִיאָה
לְבוּשׁ רָקוּם בְּזָהָב. לָקְחָה אוֹתוֹ וְשָׂמָה אוֹתוֹ עָלָיו וְשָׂמָה
עַל עַצְמָהּ מִן הַמְפֹאָר שֶׁבַּמַּלְבּוּשִׁים וְנָתְנָה בְרֹאשָׁהּ
רֶשֶׁת שֶׁל פְּנִינִים מַבְרִיקוֹת, וְקָשְרָה אוֹתָהּ בְּקִשּׁוּר שֶׁל
דִּיבָג מְעֻטָּר בִּפְנִינִים וַאֲבָנִים טוֹבוֹת וְאֹדֶם, וְהִשְׁמִיטָה
מִתַּחַת לַקִּשּׁוּר שְׁתֵּי פֵאוֹת־שֵׂעָר עַל רַקּוֹתֶיהָ וְשָׂמָה
בְתוֹךְ כָּל פֵּאָה אֹדֶם מְשֻׁבָּץ בְּתוֹךְ זָהָב נוֹצֵץ, וְשִׁלְשְׁלָה
שַׂעֲרוֹתֶיהָ כְּאִלּוּ הֵן לַיְלָה אָפֵל לְשָׁחוֹר. וְהִתְקַטְּרָה
בַעֲצֵי אֳהָלִים וְהִתְבַּשְּׁמָה בְּמוּשָׁק וְעִנְבָּר. אָמְרָה לָהּ
נַעֲרָתָהּ הֻבּוּבּ:” אֱלֹהִים יִשְׁמְרֵךְ מֵעַיִן רָעָה"". צָעֲדָה
הַנַּעֲרָה מְטוֹפֶפֶת וּמִתְנוֹדֶדֶת בִּצְעָדֶיהָ וּמִתְגַּנדֶּרֶת,
וְנָשְׂאָה קוֹלָהּ, מִן הַמֻּפְלָאִים בַּשִּׁירִים, בָּתֵּי־שִׁיר
אֵלֶּה:

חָפְרוּ עַנְפֵי עֲרָבָה מִמִּצְעָדֶיהָ,
וְתָקְפוּ אֶת הָאוֹהֵב מַבָּטֶיהָ.
יָרֵחַ נִגְלָה בְּמַחְשַׁכֵּי שְׂעָרָהּ,
כַּשֶּׁמֶשׁ תִּזְרַח בַּאֲפֵל פְּאֵרָהּ.
אַשְׁרֵי לָנָה תִסְמְכֵהוּ בְחִנָּהּ,
נִשְׁבָּע בְּחַיֶּיהָ יָמוּת בְּגִינָהּ.

הוֹדְתָה לָהּ זַיְן־אַלְמַוָאצִף. פָּנְתָה אֶל מַסְרוּר,
כְּשֶׁהִיא כַיָּרֵחַ הַמֵּאִיר. כְּשֶׁרָאָה אוֹתָהּ מַסְרוּר,
הִתְנַשֵּׂא וְעָמַד עַל רַגְלָיו וְאָמַר לָהּ:"" אֱמֶת אָמַר לִי
דִמְיוֹנִי. אֵין הִיא לִבְנוֹת־אָדָם, אַךְ מֵעַלְמוֹת גַֹן־עֵדֶן הִיא,
צִוְּתָה לְהָבִיא אֶת הַשֻּׁלְחָן, וְהִנֵּה כְתוּבִים עַל קְצוֹת
הַשֻּׁלְחָן בָּתֵּי־שִׁיר אֵלֶּה:

סוּר אֶל הַכַּפּוֹת בְּרֹבַע הַמַּחֲבוֹת שָׁם,
וְהִתְעַנֵּג עַל כָּל צְלִי וּמְבֻשָּׁל לְמִינָם.
וְעָלָיו שְׂלָו לֹא חָדַלְתִּי אֹהַב
עִם תַּרְנְגֹלֶת רַכָּה וְאֶפְרוֹחַ יִיטַב.
מַה יָּפֶה הַכַּבָּאבּ בְּאַדְמוּמִיתוֹ מַזְהִיר,
וְהַיְרָקוֹת שׁוֹקְעוֹת בְּחֹמֶץ קְעָרוֹת, בַּצִּיר.
מַה יָּפֶה הָאֹרֶז בִּלְבֶן־חָלָב, חוֹדְרוֹת
תּוֹכוֹ הַכַּפּוֹת עֲדֵי לַשֵּׁרוֹת.
מַה יֶּהֱמֶה לִבִּי לִשְׁנֵי מִינֵי דָג הֻגָּשׁוּ
עַל שְׁנֵי כִּכְּרוֹת לֶחֶם בְּמוֹרַג הוּדָשׁוּ2



אָכְלוּ וְשָׁתוּ וְהִתְעַנְּגוּ וְשָׂשׂוּ. הוּסַר
שֻׁלְחַן־הָאֹכֶל וְהִגִּישׁוּ אֶת שֻׁלְחַן־הַיַּיִן. נָקְפָה הַכּוֹס
וְהַסֵּפֶל בֵּינֵיהֶם וְהֵיטִיבוּ לִבָּם בָּהֶם. מִלֵּא מַסְרוּר אֶת
הַכּוֹס וְאָמַר:"" הוֹי זֹאת שֶׁאֲנִי עַבְדָהּ וְהִיא גְבִרְתִּי"".
הִתְחִיל מְפַזֵּם בְּשֵׂאתוֹ קוֹלוֹ בְבָתֵּי־שִׁיר אֵלֶּה:

אֶתְמְהָה עֵינִי תָּקוּץ, מוֹאֶסֶת
בִּיפִי נַעֲרָה בְחִנָּה מִתְנוֹסֶסֶת.
נַעֲרָה אָפֵס בְּדוֹרָהּ שֶׁכְּמוֹתָהּ
לְחִין סְגֻלָּתָהּ וִיפִי תְּמוּנָתָהּ.
בְּרֹךְ קוֹמָתָהּ יְקַנֵּא עֲנַף־עֲרָבָה,
בְּהִתְנוֹצְצָה בְּתוֹךְ לְבוּשׁ, מְחֻטָּבָה.
וּפָנִים מְאִירִים מַחְפִּירִים אַגַּן־סַהַר בַּחֲשֵׁכָה.
וּמִפְרַק שְׂעַר־קָדְקֹד מַזְהִיר כְּאוֹר יְרֵחָהּ
וּבְטוֹפְפָה עֲלֵי אֶרֶץ יָפוּצוּ בְּשָׂמֶיהָ,
יֵרָאֶה רוּחַ־זֶפִיר בְּמִישׁוֹרֶיהָ וְהָרֶיהָ.

כְּשֶׁגָּמַר מַסְרוּר אֶת שִׁירוֹ אָמְרָה לוֹ:""
מַסְרוּר, כָּל הַמַּחֲזִיק נֶאֱמָנָה בְדָתוֹ וְאָכַל מִלַּחְמֵנוּ
וּמִלְחֵנוּ, חוֹבָה עָלֵינוּ לָתֵת לוֹ אֶת הַמַּגִּיעַ לוֹ, הַנַּח
אֵפוֹא עִנְיָנִים אֵלֶּה, וַאֲנִי מַחֲזִירָה לְךָ רְכוּשְׁךָ וְכָל מַה
שֶּׁנָּטַלְתִּי מִמְּךָ“. אָמַר לָהּ:” גְּבִרְתִּי, פּוֹטֵר אֲנִי
אוֹתָךְ מִזֶּה שֶׁהִזְכַּרְתְּ, וַאֲפִלּוּ אִם אַתְּ מְפִירָה אֶת
הַשְּׁבוּעָה שֶׁבֵּינִי וּבֵינֵךְ, וַהֲרֵינִי הוֹלֵךְ וְנַעֲשֶׂה
מֻסְלִם“. אָמְרָה לָהּ נַעֲרָתָהּ הֻבּוּבּ:” גְּבִרְתִּי, אַתְּ הִנֵּךְ
צְעִירָה לְיָמִים אַךְ יוֹדַעַת הַרְבֵּה. וַאֲנִי מְבַקֶּשֶׁת מִמֵּךְ
בְּשֵׁם אֱלֹהִים, וְאִם אֵין אַתְּ נַעֲנֵית לִי לִדְבָרִי וְאֵינֵךְ
עוֹשָׂה רְצוֹנִי, אֵינִי יְשֵׁנָה הַלַּיְלָה אֶצְלֵךְ בֶּחָצֵר“. אָמְרָה
לָהּ:” לֹא יְהֵא אֶלָּא מַה שֶּׁאַתְּ רוֹצָה, קוּמִי וְחַדְּשִׁי לָנוּ
מוֹשָׁב שֵׁנִי"". קָמָה הַנַּעֲרָה הֻבּוּבּ וְחִדְּשָׁה מוֹשָׁב
וְקִשְּׁטָה וּבִשְּׂמָה אוֹתוֹ בַּיָּפִים בַּבְּשָׂמִים כַּאֲשֶׁר
אָהֲבָה גְבִרְתָּהּ וְחָפְצָה. הֵכִינָה אֹכֶל וְהֵבִיאָה יַיִן. נָקְפוּ
בֵּינֵיהֶם הַכּוֹס וְהַסֵּפֶל וְהֵיטִיבוּ לִבָּם.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים,
אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה שֶׁצִּוְּתָה
זַיְן־אַלְמַוָאצִף אֶת נַעֲרָתָהּ הֻבּוּבּ, לְתַקֵּן לָהּ אֶת מוֹשַׁב
הָרֵעִים, קָמָה זוֹ וְהֵבִיאָה מַאֲכָל וְגַם יַיִן וְנָקְפוּ הַכּוֹסוֹת
וְהַסְּפָלִים בֵּינֵיהֶם וְהֵיטִיבוּ לִבָּם. אָמְרָה זַיְן־אַלְמַוָאצִף:
""מַסְרוּר, קָרְבָה שְׁעַת הַפְּגִישָׁה וְהַקִּרְבָה. וְאִם נִכְסָף
אַתָּה אֵלַי, הִנֵּה שָׂא בְאָזְנַי אֶת הַמֻּפְלָא מִן הַשִּׁיר. נָשָׂא
מַסְרוּר קוֹלוֹ בְבָתֵּי־שִׁיר אֵלֶּה:

שָׁבוּי הָיִיתִי, הִתְלַקַּח לִבִּי
עֵת עִם פֵּרוּד תִּקְוַת יִחוּד אָפְסָה בִּי,
עֵת הַנַּעֲרָה אָהַבְתִּי לִי קָסְמָה קוֹמָתָהּ יָפָה,
אֲשֶׁר בְּלֶחְיָהּ רַכָּה דַּעְתִּי טָרוֹף טָרָפָה.
שְׁתֵּי גַבּוֹתֶיהָ לְאַחַת צְמוּדוֹת, עֵינַיִם שְׁחוֹרוֹת,
שִׁנֶּיהָ כַּבָּרָק מַבְרִיקוֹת, בְּחַיְּכָה מַזְהִירוֹת.
יְמֵי שְׁנוֹתֶיהָ עֶשֶׂר וְאַרְבַּע עֲלֵיהֶן עוֹד,
דַּם־אֶפְעֶה דִמְעִי נִכְסָף לָהּ עַד מְאֹד.
בֵּין נַחַל וָגַן אַחֲרֶיהָ תַּרְתִּי תְחִלָּה.
פָּנֶיהָ כַיָּרֵחַ עַל־פְּנֵי רָקִיעַ עָלָה.
שָׁבוּי לְפָנֶיהָ עָמַדְתִּי, פַּחַד אֲפָפַנִי.
אָמַרְתִּי:"" שָׁלוֹם אַללָּה עָלַיִךְ, אַתְּ בְּמִקְדָּשׁ תַּחֲנִי"".
הֵשִׁיבָה לְבִרְכָתִי, שֶׁכֵּן עָרוּךְ בְּדַעְתָּהּ
טוּר מִלִּים מְתוּקוֹת כִּפְנִינִים אִתָּהּ.
וְאוּלָם בְּהַקְשִׁיבָה לִדְבָרַי, הֵבִינָה הָבֵן
אֶת אֲשֶׁר חָפַצְתִּי וּמִיָּד לִבָּהּ נַעֲשָׂה קָשֶׁה כָאֶבֶן
וַתֹּאמַר:"" כְּלוּם אֵין דִּבּוּר כָּזֶה חֻצְפָּה?""
אָמַרְתִּי:"" אֶת אֲשֶׁר אָהַב אֵין לְחָרְפָה,
הִנֵּה קַל הַדָּבָר אִם לְרָצוֹן אַתְּ הַיּוֹם לִי.
שֶׁכְּמוֹתֵךְ אַךְ אֲהוּבָה וְאוֹהֵב אֲשֶׁר יִדְמֶה לִי"".
כְּשָׁמְעָה חֶפְצִי, עָנְתָה בְקוֹל, קָרְאָה
מְחַיֶּכֶת:"" בַּאֲדוֹן הַשָּׁמַיִם וְהָאָרֶץ בְּרָאָהּ,
יְהוּדִיָּה אֲנִי, עַז עוֹלָם אֱמוּנָתִי בוֹ אֵלֵכָה,
וְאוּלָם אַתָּה, אַתָּה חָבֵר לַנּוֹצְרִים הִנֶּךָ,
אֵיךְ אֵלַי תִּקְרַב בְּעוֹד מֵאֵלֶּה שֶׁלִּי אֵינֶךָ?"".
אִם כֹּה עָשִׂיתָ, יְהִי רַק נֹחַם מְנַת חֶלְקֶךָ.
כְּלוּם זֶה מֻתָּר בָּאַהֲבָה, מְשַׂחֵק בִּשְׁתֵּי דָתוֹת אַתָּה
וּבִי יְדַבֵּרוּ, יְחָרְפוּנִי רַק חֲרָפוֹת מֵעַתָּה.
הֵן בִּשְׁתֵּי הָאֱמוּנוֹת גַּם יַחַד פָּגוֹעַ תִּפְגָּעָה
גַּם בְּשֶׁלִּי גַּם בְּשֶׁלְּךָ תְּהִי יָדְךָ לְרָעָה.
אִם אֲהַבְתָּנִי לִיהוּדִי הֱיֵה אַךְ מִלַּהַט אַהֲבָתִי.
כְּלוּם לֹא יִיקַר לְךָ מֵאֲשֶׁר רָצוֹן מֵאִתִּי.
בְּכִתְבֵי הַקֹּדֶשׁ3 תִּשָּׁבַע שְׁבוּעַת אֱמוּנִים
לִשְׁמֹר עַל אַהֲבָתֵנוּ בְּסוֹד, בְּמַצְפּוּנִים.
וַאֲנִי מְפֹרָשׁ בִּקְדֻשַּׁת הַתּוֹרָה נִשְׁבַּעַת לְךָ מִיָּד,
לִשְׁמֹר בֶּאֱמוּנָה בְרִית אַהֲבָתֵנוּ עֲדֵי־עַד.
וּבְכָל אֲשֶׁר אַאֲמִין וַאֲכַבֵּד נִשְׁבַּעַת אָנִי"".
כֵּן נִשְׁבְּעָה בְאָלָה נִשָּׂאָה וְנַעֲלָה לִי.
שְׁאַלְתִּיהָ:"" מַה שְּׁמֵךְ מְגַמַּת־חֶפְצִי, אִמְרִי נָא""
אָמְרָה:"" זַיְן־אַלְמַוָאצִף בִּמְשׂוּכַת־שׁוֹשַׁנָּה"".
אָמַרְתִּי:"" זַיְן־אַלְמַוָאצִף, הֵן תִּסְתַּכְּלִי בִי.
כֻּלּוֹ שָׁבוּי בְּתוֹךְ מִקְסַם אַהֲבָה לִבִּי"".
מִתַּחַת לִצְעִיפָהּ רָאִיתִי אֶת חִנָּהּ.
וָאִמָּלֵא מְלֹא יִסּוּרֵי־כִסּוּפִים לָהּ,
עוֹמֵד לִפְנֵי הַצָּעִיף קָבַלְתִּי נִכְנָע כֻּלִּי לַצָּרָה
בְּלִבִּי, בְּכָל עֹז בְּקִרְבִּי הִתְעוֹרְרָה.
וּכְשֶׁרָאֲתָה אוֹתִי קָרְבָּן לְאַהֲבָה כַּבִּירָה,
חוֹנְנָה מַבָּטִי, שָׂשָׂה מְחַיֶּכֶת, פָּנֶיהָ, מְאִירָה,
וּכְבָר חַשְׁנוּ מֵאשֶׁר הָאַהֲבָה שֶׁמֶץ מָה.
בֹּשֶׂם מוּשָׂק עַל צַוָּארָהּ וְיָדֶיהָ שָׂמָה,
וּכְאִלּוּ הָאֲוִיר כֻּלּוֹ מֵרֵיחַ בִּשְׂמָהּ נִמְלָא.
נָשַׁקְתִּי מֵעַל פִּיהָ חִיּוּךְ קַל וְיַיִן זַךְ כָּמוֹהוּ אַיִן, לָהּ.
כְּעַנְפֵי עֲרָבָה בִּפְאֵר לְבוּשָׁהּ נָטָתָה,
חַסְדָהּ הָיָה אָסוּר, הֲרֵי מֻתָּר הוּא מֵעַתָּה.
צְמוּדִים הָיִינוּ עַל נְאוֹת דֶּשֶׁא־אַהֲבָה,
מִתְחַבְּקִים, מִתְנַשְּׁקִים, מוֹצְצִים טַל־שְׂפָתַיִם בָּהּ.
שִׂמְחַת הָעוֹלָם־הַזֶּה נַעֲלָה עַל כֹּל, עֵת זֶה אָהַבְתָּ
עַל מָקוֹם אֶחָד אִתְּךָ יַחַד, וְכֻלּוֹ מָסוּר לְךָ אָתָּה.
קָמָה לְהִפָּרֵד עֵת קָרַב אוֹר־יוֹם,
יָפִים פָּנֶיהָ מִיָּרֵחַ בִּשְׁמֵי מָרוֹם.
וּבְעֵת הִפָּרְדָה הִנֵּה חֲלִי עֲדִי עַל לֶחְיָהּ,
פְּנִינֵי דֶּמַע מְפֻזָּרוֹת וַחֲרוּזוֹת, הָיָה
בְּרִית־אַללָּה לֹא אֶשְׁכַּח בִּימֵי חַיַּי לְעוֹלָם,
וְלֹא לֵילוֹת עֹנֶג מָתוֹק, וְלֹא הַשְּׁבוּעָה הַנִּשְׂגָּבָה שָׁם.



בְּאוֹתָהּ שָׁעָה רָטְטָה זַיְן־אַלְמַוָאצִף מִגִּיל
וְאָמְרָה:"" מַסְרוּר מַה יָּפִים מִדַבְּרוֹתֶיךָ וְרַעֲיוֹנוֹתֶיךָ, אַל
יְחִי אוֹיְבֶךָ“. נִכְנְסָה לְתוֹךְ חֶדֶר וְנִכְנַס גַּם הוּא אֵלֶיהָ
וְאִמֵּץ אוֹתָהּ אֶל חָזֵהוּ וְחִבְּקָהּ וּנְשָׁקָהּ. וְהָיָה דוֹמֶה
כְאִלּוּ הוּא בַחֲלוֹם, וּכְבָר הִשִּׂיג מִשְׁאַלְתּוֹ, וְאֵינוֹ
מַאֲמִין. וְהָיָה כְאִלּוּ הוּא בְגַנּוֹת־עֵדֶן מְחַבֵּק אֶת עַלְמוֹת
גַּן־עֵדֶן הַיָּפוֹת. אָמְרָה לוֹ זַיְן־אַלְמַוָאצִף:” מַסְרוּר,
רְכוּשְׁךָ אָסוּר לָנוּ, וּמֻתָּר רַק לְךָ“. הֶחֱזִירָה לוֹ כָל מַה
שֶּׁנָּטְלָה מִמֶּנּוּ מִן הָרְכוּשׁ. אָמְרָה לוֹ:” מַסְרוּר, כְּלוּם
יֵשׁ לְךָ גַּנָּה שֶׁנָּבוֹא אֵלֶיהָ, וְנִתְעַלֵּס בָּהּ?"" אָמַר לָהּ:""
הֵן גְּבִרְתִּי, גַנָּה לִי שֶׁאֵין דּוֹמָה לָהּ“. הָלַךְ לְבֵיתוֹ
וְצִוָּה אֶת נַעֲרוֹתָיו לְהָכִין אֹכֶל מֻבְחָר, וְשֶׁתְּתַקֵּנָּה
מוֹשָׁב יָפֶה עֵם מְנוֹרָה יְקָרָה. אַחַר־כָּךְ הִזְמִין אוֹתָהּ
לִמְעוֹנוֹ, וּבָאָה הִיא וְנַעֲרוֹתֶיהָ וְאָכְלוּ וְשָׁתוּ
וְהִתְעַנְּגוּ וְהִתְעַלְּסוּ, וְנָקְפוּ בֵּינֵיהֶם הַכּוֹס וְהַסֵּפֶל
וְהֵיטִיבוּ לִבָּם וְהִתְיַחֵד אוֹהֵב עִם אֲהוּבָתוֹ. אָמְרָה לוֹ:”
מַסְרוּר, עָלָה בְדַעְתִּי שִׁיר עָדִין וּרְצוֹנִי לְאָמְרוֹ עַל
כְּלִי־מֵיתָרִים, עַל עוּד“. אָמַר לָהּ:” אִמְרִי אוֹתוֹ"". נָטְלָה אֶת
הָעוּד בְּיָדָהּ וְנָשְׂאָה קוֹלָהּ אוֹמֶרֶת בָּתֵּי־שִׁיר
אֵלֶּה:

כְּבָר סָר אֵלַי רֶטֶט־גִּיל מִן הַמֵּיתָרִים,
וָזַךְ לָנוּ מַשְׁקֵה הַיַּיִן בַּשְּׁחָרִים.
וְאַהֲבָה תַּחֲשׂף לֵב זֶה לָהּ נִרְצָע,
וְתִתְגַּל תְּשׁוּקָה עֵת הַמָּסָךְ נִקְרָע.
מִיַּיִן צָלוּל בְּיַד יֹפִי לָהּ תְּכוּנוֹת,
כַּשֶּׁמֶשׁ יַזְהִיר בְּיַד לְבָנוֹת,
בְּלַיְלָה לָנוּ בְּשִׂמְחוֹתָיו יָבֹא,
כֶּתֶם עָכוּר בְּאשֶׁר יִמְחֶה מָחֹה

כְּשֶׁגָּמְרָה אֶת שִׁירָהּ אָמְרָה לוֹ:"" מַסְרוּר, שָׂא
בְאָזְנֵינוּ מַשֶּׁהוּ מִשִּׁירֶיךָ וְהַנֵּה אוֹתָנוּ מִתְּנוּבוֹת
פִּרְיֶךָ"". נָשָׂא קוֹלוֹ בִשְׁנֵי בָתֵּי־שִׁיר אֵלֶּה:

הִרְעִידָנוּ בְגִיל אַגַּן־סַהַר, יַיִן מֵסֵב4


וּמַגְיִּנתַ מֵיתְרֵי עוּד, בַּגַּנִּים נֵשֵׁב.
וְהָגוּ יוֹנִים וְנָטוּ עַנְפֵיהֶם
בַּשַׁחַר, וְשִׂיא מִשְׁאַלְתֵּנוּ בְכַנְפֵיהֶם.



כְּשֶׁגָּמַר אֶת שִׁירוֹ אָמְרָה לוֹ
זַיְן־אַלְמַוָאצִף:"" שָׂא בְאָזְנֵינוּ שִׁיר בְּעִנְיַן מַה שֶּׁאֵרַע
לָנוּ, אִם נָכוֹן לִבְּךָ בְּאַהֲבָתֵנוּ"".

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וְאֶחָד, אָמְרָה:"" שָׁמַעְתִּי, הַמֶּלֶךְ הַמְאֻשָּׁר,
שֶׁזַיְן־אַלְמַוָאצִף אָמְרָה לְמַסְרוּר:"" שָׂא בְאָזְנֵינוּ שִׁיר
בְּעִנְיַן מַה שֶּׁאֵרַע לָנוּ, אִם נָכוֹן לִבְּךָ בְּאַהֲבָתֵנוּ“.
אָמַר לָהּ:” בְּאַהֲבָה וּבְכָבוֹד"". וְנָשָׂא קוֹלוֹ בְּבָתֵּי־שִׁיר
אֵלֶּה:

עֲמֹד וְהַקְשֵׁב לַאֲשֶׁר אוֹתִי קָרָה
מִתּוֹךְ אַהֲבָה לְזֹאת עָפְרָה.
יָרָה צְבִי חֵץ בִּי,
וּמֶבָּטוֹ הִכְאִיב לִי.
הָלַךְ לִבִּי אַחֲרֵי אַהֲבָה שְׁבִי.
אַךְ בָּהּ לֹא עָמְדָה תַחְבּוּלָתִי לִי.
חָשַׁקְתִּי בַּת עֲנֻגָּה,
וְהִיא בְחִצִּים סוּגָה.
תּוֹךְ גַּנָּה חָזִיתִי בָהּ,
וְקוֹמָתָהּ מְחֻטָּבָה.
“שָׁלוֹם” אָמַרְתִּי וְהֵשִׁיבָה
בְּעֵת לִדְבָרִי הִקְשִׁיבָה.
שָׁאַלְתִּי “מַה שְּׁמֵךְ?” וְעָנַתְנִי:
""שְׁמִי מַתְאִים לְחִנִּי.
זַיְן־אַלְמַוָאצִף נִקְרָא שְׁמִי"".
וָאֹמַר ""עַל מַצָּבִי רַחֲמִי
חֵשֶׁק עַז בִּי יִבְעַר,
אוֹהֵב כְּמוֹתִי לֹא יְתֹאַר"".
אָמְרָה לִי:"" אִם תֶּחֱשַׁק
וְתִתְאַו בִּי לִדְבַּק,
אֲבַקֵּשׁ הוֹן יָקָר
עַל כָּל הֶשֵּׂג עָלָה, עָבָר.
אֶדְרשׁ מִמְּךָ לְבוּשִׁי
מִן הַמֻּבְחָר בַּמֶּשִׁי,
וְרֶבַע הַכִּכַּר מוּשָׁק
מְחִיר לֵילִי בְּךָ אֶדְבַּק,
וּפְנִינִים וְצֶדֶף אָדַם
מִן הַיָּקָר בְּכֻלָּם,
וְכֶסֶף טָהוֹר יְהִי
לְתִפְאֶרֶת כָּל עֲדִי"".
הֶרְאֵיתִי סַבְלָנוּת נָאָה,
אִם כִּי דַאֲגָתִי רַבָּה,
וַתֵּט לִי חַסְדָּה לִקְרַב
בְּלֵיל יָרֵחַ אוֹרוֹ רַב.
אִם יְחָרְפֵנִי אִישׁ בִּגְלָלָהּ,
אֹמַר:"" בְּנֵי־אָדָם הִנֵּה לָהּ
שְׂעָרוֹת אֲרֻכּוֹת יוֹרְדוֹת
וּגְוָנָן גְּוָן הַלֵּילוֹת.
וְלֶחְיָהּ וֶרֶד בָּהּ
כִּיקֹד הַלֶּהָבָה.
וְעֵינָהּ חֶרֶב בָּהּ,
וּכַחֵץ מֶבָּטָהּ.
בְּפִיהָ יַיִן רֻקַּח
וְרֻקָּה מָתוֹק וָזַךְ,
וְשִׁנֶּיהָ עֲנַק מַרְגָּלִיּוֹת,
כְּמַעֲרֶכֶת פְּנִינִים קְצוּבוֹת.
וְצַוָּארָה צַוָּאר צְבִי,
תַּכְלִית מִכְלַל כָּל יְפִי.
כַּשַּׁיִשׁ חָזָהּ,
כַּגִּבְעָה שַׁדָּהּ.
וְלֵיל לַנְתִּי אֶצְלָהּ,
עַל כָּל לֵילוֹת עָלָה.
וּבְבוֹא בֹקֶר הִתְנַשְּׂאָה,
וְכַיָּרֵחַ פָּנֶיהָ, מַרְאָהּ.
תָּנִיד, תֵּט גִּזְרַת גּוּפָהּ,
כְּהָנִיעַ הָרְמָחִים תְּנוּפָה.
נִפְרְדָה מִמֶּנִּי וַתֹּאמַר אָמוֹר:
“מָתַי לֵיל זֶה יַחֲזֹר חָזוֹר?”
אָמַרְתִּי:"" אוֹר עֵינִי, מְאוֹרִי,
כַּאֲשֶׁר תַּחְפְּצִי חָבְרִי"".

רָטְטָה זַיְן־אַלְמַוָאצִף מִגִּיל לְשִׁיר זֶה עַד
מְאֹד, וְהִשִּׂיגָתָהּ תַּכְלִית הָעַלִּיזוּת וְאָמְרָה לְמַסְרוּר:""
כְּבָר קָרַב הַשַּׁחַר, וְרַק לְהִסְתַּלֵּק מִכָּאן נִשְׁאַר, מֵחֲשָׁשׁ
שֶׁלֹּא יִפָּרַע לְשִׁמְצָה הַדָּבָר“. אָמַר לָהּ:” בְּאַהֲבָה
וּבְכָבוֹד“. קָם וְעָמַד עַל רַגְלָיו, וּבָא אִתָּהּ עַד שֶׁהֱבִיאָהּ
עַד מְעוֹנָהּ וְהָלַךְ לִמְקוֹמוֹ וּבִלָּה אֶת שְׁאֵרִית הַלַּיְלָה,
כְּשֶׁהוּא מְהַרְהֵר בְּחֶמְדַּת סְגֻלּוֹתֶיהָ. כְּשֶׁהִגִּיעַ הַבֹּקֶר
וְהֵאִיר בְּאוֹרוֹ וְהִזְהִיר, הֵכִין לָהּ מַתָּנָה מְפֹאָרָה, וְהֵבִיא
אוֹתָהּ אֵלֶיהָ וְיָשַׁב אֶצְלָהּ. נִשְׁאֲרוּ בְכָךְ מֶשֶׁךְ יָמִים,
וְהֵם בְּתַעֲנוּגוֹת בַּחַיִּים וְשִׂמְחָתָם. אַחַר־כָּךְ הִגִּיעַ
אֵלֶיהָ בְּאַחַד הַיָּמִים מִכְתָּב מֵאֵת בַּעְלָה וְכָתוּב בוֹ שֶׁהוּא
יַגִּיעַ אֵלֶיהָ בְקָרוֹב. אָמְרָה בְלִבָּהּ:” אַל יְבִיאֶנּוּ אֱלֹהִים
בְּשָׁלוֹם וְאַל יְחַיֶּנּוּ, שֶׁכֵּן אִם הוּא מַגִּיעַ אֵלֵינוּ
יֵעָכְרוּ חַיֵּינוּ. מִי יִתֵּן וְהָיִיתִי מִתְיָאֶשֶׁת מִמֶּנּוּ“.
כְּשֶׁבָּא אֵלֶיהָ מַסְרוּר וְיָשַׁב לְשׂוֹחֵחַ עִמָּהּ כְּמִנְהָגוֹ,
אָמְרָה לוֹ:” מַסְרוּר, כְּבָר הִגִּיעַ אֵלֵינוּ מִכְתָּב מִבַּעְלִי
וְכָתוּב בּוֹ שֶׁהוּא יַגִּיעַ אֵלֵינוּ מִנְּסִיעָתוֹ בְּקָרוֹב. מַה
יֵּשׁ אֵפוֹא לַעֲשׂוֹת, כְּשֶׁאֵין אֶחָד מֵאִתָּנוּ יָכֹל לְהִתְאַפֵּק
מִרְאוֹת חֲבֵרוֹ?"" אָמַר לָהּ:"" אֵין אֲנִי יוֹדֵעַ מַה שֶּׁיִּהְיֶה,
וַהֲרֵי אַתְּ יוֹדַעַת וּמַכִּירָה אֶת תְּכוּנוֹת בַּעְלֵךְ יוֹתֵר
מִכָּל אָדָם, וּמַה גַּם שֶׁאַתְּ הַחֲכָמָה בַנָּשִׁים בַּעֲלַת
תַּחְבּוּלוֹת, שֶׁמְּתַכְנֶנֶת תַּחְבּוּלָה שֶׁאֵין בְּכֹחַ גְּבָרִים
לְתַכֵּן כְּמוֹתָהּ“. אָמְרָה לוֹ:” בַּעְלִי קָשֶׁה וְשׁוֹמֵר עֵר עַל
בֵּיתוֹ. וְאוּלָם כְּשֶׁיָּבוֹא מִנְּסִיעָתוֹ וְתִשְׁמַע שֶׁבָּא, לֵךְ
אֵלָיו וְתֵן לוֹ שָׁלוֹם וְשֵׁב לְצִדּוֹ וֶאֱמֹר לוֹ:"" אָחִי, אָדָם
בַּשָּׂם אֲנִי“, וּקְנֵה מִמֶּנּוּ מַשֶּׁהוּ מִמִּינֵי הַבְּשָׂמִים,
וּתְהֵא נִכְנָס וְיוֹצֵא אֶצְלוֹ פְעָמִים רַבּוֹת, וְהַאֲרֵךְ עִמּוֹ
בִדְבָרִים וְכָל מַה שֶּׁהוּא מְצַוֶּה אוֹתְךָ אַל תַּמְרֶה אֶת פִּיו,
אֶפְשָׁר שֶׁאַאֲרִים עָלָיו בְּהִזְדַּמְּנוּת”. אָמַר לָהּ:"" שָׁמַעְתִּי
וּכְמִצְוָתֵךְ אֶעֱשֶׂה“. יָצָא מַסְרוּר מֵאֶצְלָהּ וּכְבָר הִתְלַקְּחָה
בְּלִבּוֹ הָאַהֲבָה. כְּשֶׁהִגִּיעַ בַּעְלָה לַבַּיִת שָׂמְחָה לְבוֹאוֹ
וּבֵרְכָה אוֹתוֹ וְנָתְנָה לוֹ שָׁלוֹם. הִסְתַּכֵּל בְּפָנֶיהָ וּמְצָאָן
צְהֻבּוֹת. שֶׁכֵּן מָשְׁחָה אוֹתָן בְכַרְכֹּם, וְהִשְׁתַּמְּשָׁה בְכָךְ
כְּפִי עָרְמַת כַּמָּה נָשִׁים. שָׁאַל אוֹתָהּ לְמַצָּבָהּ, וְסִפְּרָה
לוֹ שֶׁחוֹלָה הִיא מִשָּׁעָה שֶׁנָּסַע, הִיא וְאַף הַנְּעָרוֹת,
וְאָמְרָה לוֹ:” לִבּוֹתֵנוּ הָיוּ דוֹאֲגוֹת לְךָ בִּגְלַל אֹרֶךְ
הֵעָדְרֶךָ“. הִתְחִילָה מִתְאוֹנֶנֶת בְּאָזְנָיו עַל קְשִׁי הַפְּרִידָה
וּבוֹכָה בִדְמָעוֹת שָׁלִישׁ וְאוֹמֶרֶת:” אִלּוּ הָיָה עִמְּךָ
בֶן־לְוָיָה, לֹא הָיָה לִבִּי נוֹשֵׂא כָל אוֹתָהּ דְּאָגָה אֲדוֹנִי, אַל
תִּסַּע עוֹד אֶלָּא עִם בֶּן לְוָיָה, וְלֹא תַפְסִיק מֵהוֹדִיעֵנִי עַל
אוֹדוֹתֶיךָ, כְּדֵי שֶׁיִּהְיוּ לִבִּי וְדַעְתִּי שְׁלֵוִים וּשְׁקֵטִים
מִדַּאֲגָה לְךָ"".

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ַחֲמִשִּׁים
וּשְׁנַיִם, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁאָמְרָה זַיְן־אַלְמַוָאצִף לְבַעְלָהּ: "" אַל תִּסַּע בְּלִי
בֶן־לְוָיָה וְאַל תַּפְסִיק מֵהוֹדִיעֵנִי עַל אוֹדוֹתֶיךָ, כְּדֵי
שֶׁיִּהְיוּ לִבִּי וְדַעְתִּי שְׁלֵוִים וּשְׁקֵטִים מִדַּאֲגָה לְךָ“,
אָמַר לָהּ:” בְּאַהֲבָה וּבְכָבוֹד. חֵי־אֱלֹהִים שֶׁמִּצְוָתֵךְ נְכוֹחָה
וַעֲצָתֵךְ נְכוֹנָה. בְּחַיַּיִךְ מַשְׂאַת נַפְשִׁי נִשְׁבַּעְתִּי,
שֶׁלֹּא יִהְיֶה אֶלָּא מַה שֶּׁאַתְּ חֲפֵצָה“. יָצָא עִם מַשֶּׁהוּ מִן
הַסְּחוֹרָה אֶל חֲנוּתוֹ וּפְתָחָהּ וְיָשַׁב לִמְכֹּר בַּשּׁוּק.
וַעֲדַיִן הוּא בַחֲנוּתוֹ כְּשֶׁקָּרַב וּבָא מַסְרוּר. נָתַן לוֹ שָׁלוֹם
וְיָשַׁב לְצִדּוֹ, וְהִתְחִיל מְבָרְכוֹ וְשׂוֹחֵחַ אִתּוֹ שָׁעָה אַחַת.
אַחַר־כָּךְ הוֹצִיא כִיס וְהִתִּירוֹ וְהוֹצִיא מִתּוֹכוֹ זָהָב וּמְסָרוֹ
לְבַעְלָה שֶׁל זַיְן־אַלְמַוָאצִף וְאָמַר לוֹ:” תֵּן לִי בְדִינָרִים
אֵלֶּה מַשֶּׁהוּ מִמִּינֵי הַבְּשָׂמִים שֶׁאֶמְכְּרֵם בַּחֲנוּתִי“.
אָמַר לוֹ:” שָׁמַעְתִּי וּכִדְבָרְךָ אֶעֱשֶׂה“. נָתַן לוֹ מַה
שֶּׁבִּקֵּשׁ. הָיָה מַסְרוּר נִכְנָס וְיוֹצֵא אֶצְלוֹ יָמִים. פָּנָה
אֵלָיו בַּעְלָה שֶׁל זַיְן־אַלְמַוָאצִף וְאָמַר לוֹ:” מְבַקֵּשׁ אֲנִי
אָדָם שֶׁיְּהֵא שֻׁתָּף לִי בַמִּסְחָר, שֶׁכֵּן הָיָה אָבִי סוֹחֵר
בְּאֶרֶץ תֵּימָן, וְעָזַב לִי הוֹן עָצוּם, וְחוֹשֵׁשׁ אֲנִי שֶׁלֹּא
יֵלֵךְ“. פָּנָה אֵלָיו בַּעְלָה שֶׁל זַיְן־אַלְמַוָאצִף וְאָמַר לוֹ:”
כְּלוּם יֵשׁ בִּרְצוֹנְךָ לִהְיוֹת בֶּן־לְוָיָה לִי, וְאֶהְיֶה
בֶן־לְוָיָה לְךָ וְחָבֵר נֶאֱמָן בְּעֵת נְסִיעָה וִישִׁיבָה בָעִיר,
וְשֶׁאֲלַמֵּד אוֹתְךָ מִקְנֶה וְקִנְיָן וּמַשָּׂא וּמַתָּן?"" אָמַר לוֹ
מַסְרוּר:"" בְּאַהֲבָה וּבְכָבוֹד“. נְטָלוֹ וּבָא עִמּוֹ לִמְעוֹנוֹ
וְהוֹשִׁיבוֹ בַמִּסְדְּרוֹן וְנִכְנַס אֶל אִשְׁתּוֹ זַיְן־אַלְמַוָאצִף
וְאָמַר לָהּ:” הִנֵּה הִשְׁתַּתַּפְתִּי עִם שֻׁתָּף וְהִזְמַנְתִּיו
אוֹרֵחַ אֶצְלִי. הָכִינִי אֵפוֹא לָנוּ כִּבּוּד־אוֹרְחִים יָפֶה“.
שָׂמְחָה זַיְן־אַלְמַוָאצִף, שֶׁיָּדְעָה שֶׁמַּסְרוּר הוּא. הֵכִינָה
סְעֻדָּה מְפֹאָרָה וְעָשְׂתָה מַאֲכָל טוֹב מִשִּׂמְחָתָהּ בְּמַסְרוּר,
אַחֲרֵי שֶׁהִצְיִלחָה בִשְׁלֵמוּת תָּכְנִית תַּחְבּוּלָתָהּ.
וּכְשֶׁנִּמְצָא מַסְרוּר בְּבֵית בַּעְלָה שֶׁל זַיְן־אַלְמַוָאצִף אָמַר
לָהּ:” צְאִי אִתִּי אֵלָיו וְקַדְּמִי פָנָיו בִּבְרָכָה וְאִמְרִי לוֹ:""
לְעֹנֶג אַתָּה לָנוּ“. כָּעֲסָה זַיְן־אַלְמַוָאצִף וְאָמְרָה לוֹ:”
תָּבִיא אוֹתִי לִפְנֵי גֶבֶר זָר וְנָכְרִי? בֵּאלֹהִים אָשִׂים מַחֲסִי.
וַאֲפִלּוּ אִם אַתָּה גוֹזֵר אוֹתִי לִגְזָרִים אֵינִי בָאָה לְפָנָיו“.
אָמַר לָהּ בַּעְלָה:” מִשּׁוּם מָה אַתְּ חוֹשֶׁשֶת מִפָּנָיו? הֲרֵי
נוֹצְרִי הוּא וַאֲנַחְנוּ יְהוּדִים, וַאֲנַחְנוּ נִהְיֶה יְדִידִים“.
אָמְרָה לוֹ:” אֵין לִי חֵפֶץ לְהֵרָאוֹת לִפְנֵי הַגֶּבֶר הַנָּכְרִי,
שֶׁלֹּא רָאוּ אוֹתוֹ עֵינַי מֵעוֹלָם וְאֵינִי מַכִּירָה אוֹתוֹ“. הָיָה
בַעְלָה חוֹשֵׁב שֶׁאֱמֶת הִיא מְדַבֶּרֶת, וְלֹא פָסַק מִטַּפֵּל בָּהּ
עַד שֶׁקָּמָה וְהִתְעַטְּפָה וְנָטְלָה אֶת הָאֹכֶל וְיָצְאָה אֵלָיו
וְקִדְּמָה אוֹתוֹ בִּבְרָכָה. הִרְכִּין רֹאשׁוֹ לָאָרֶץ כְּאִלּוּ בוֹשׁ
הוּא. הִתְבּוֹנֵן בַּעְלָה לְהַרְכָּנַת רֹאשׁוֹ וְאָמַר בְּלִבּוֹ:” אֵין
סָפֵק שֶׁחָסִיד הוּא“. אָכְלוּ דֵי שָׂבְעָם, וְהֵסִירוּ אֶת הָאֹכֶל
וְהִגִּישׁוּ אֶת הַיַּיִן. יָשְׁבָה זַיְן־אַלְמַוָאצִף מוּל מַסְרוּר,
וְהָיְתָה מִסְתַּכֶּלֶת בּוֹ וְהוּא מִסְתַּכֵּל בָּהּ עַד שֶׁעָבַר
הַיּוֹם, וְנִפְטַר מַסְרוּר לִמְעוֹנוֹ, כְּשֶׁאֵשׁ לוֹהֶטֶת בְּלִבּוֹ.
וְאוּלָם בַּאֲשֶׁר לְבַעְלָה שֶׁל זַיְן־אַלְמַוָאצִף, הִנֵּה הָיָה
מְהַרְהֵר בְּנֹעַם חֲבֵרוֹ וְיָפְיוֹ. וּכְשֶׁהִגִּיעַ הַלַּיְלָה
הִגִּישָׁה לוֹ אִשְׁתּוֹ אֹכֶל, שֶׁיֹּאכַל סְעֻדַּת־הָעֶרֶב
כְּמִנְהָגוֹ. וְהָיָה לוֹ בְבֵיתוֹ זָמִיר. וּבְשָׁעָה שֶׁהָיָה יוֹשֵׁב
לֶאֱכֹל, הָיָה בָא אֵלָיו וְאוֹכֵל עִמּוֹ וּמְרַפְרֵף עָלָיו מֵעַל
לְרֹאשׁוֹ. וּכְבָר נִתְרַגֵּל אוֹתוֹ עוֹף לְמַסְרוּר וְהָיָה מְרַפְרֵף
עָלָיו בְּכָל פַּעַם שֶׁיָּשַׁב לַשֻּׁלְחָן. וּכְשֶׁלֹּא הָיָה מַסְרוּר
וּבָא בְּעָלָיו לֹא הִכִּירוֹ וְלֹא קָרַב אֵלָיו. הִתְחִיל מְהַרְהֵר
בְּעִנְיַן אוֹתוֹ עוֹף וּבְעִנְיַן הִתְרַחֲקוֹ מִמֶּנּוּ. וְאוּלָם
בַּאֲשֶׁר לְזַיְן־אַלְמַוָאצִף, הִנֵּה לֹא הָיְתָה יְשֵׁנָה, שֶׁהָיָה
לִבָּהּ טָרוּד בְּמַסְרוּר. וְנִשְׁאַר הַמַּצָּב בְּכָךְ עַד לַלַּיְלָה
הַשֵּׁנִי וְהַשְּׁלִישִׁי. וְהֵבִין הַיְּהוּדִי עִנְיָנָהּ וּבָחַן
אוֹתָהּ כְּשֶׁדַּעְתָּהּ טְרוּדָה, וְהָיְתָה חֲשׁוּדָה בְעֵינָיו.
בַּלַּיְלָה הָרְבִיעִי הִתְעוֹרֵר מִשְּׁנָתוֹ בַחֲצִי הַלַּיְלָה,
וְשָׁמַע אֶת אִשְׁתּוֹ קוֹרֵאת בְּשֵׁם מַסְרוּר. הָיָה הַדָּבָר חָשׁוּד
בְּעֵינָיו וְהִסְתִּיר הַדָּבָר. כְּשֶׁהֵאִיר הַבֹּקֶר הָלַךְ אֶל
חֲנוּתו ־ וְיָשַׁב. וּבְשָׁעָה שֶׁהָיָה יוֹשֵׁב, וְהִנֵּה מַסְרוּר קָרֵב
וּבָא. נָתַן לוֹ שָׁלוֹם וְהֶחֱזִיר לוֹ שָׁלוֹם וְאָמַר:” בָּרוּךְ
בּוֹאֲךָ, אָחִי“, וְאָמַר לוֹ:” מִתְגַּעְגֵּעַ
הָיִיתִי עָלֶיךָ“. יָשַׁב וְשׂוֹחַח עִמּוֹ שָׁעָה. אַחַר־כָּךְ אָמַר
לוֹ:” בּוֹא עִמִּי אָחִי לְבֵיתִי שֶׁנַּעֲרֹךְ אֶת קֶשֶׁר־הַשֻּׁתָּפוּת
בֵּינֵינוּ“. אָמַר לוֹ מַסְרוּר:” בְּאַהֲבָה וּבְכָבוֹד“.
כְּשֶׁהִגִּיעוּ לַבַּיִת, קִדְּמוֹ הַיְּהוּדִי וְהוֹדִיעַ לְאִשְׁתּוֹ
בִדְבַר בּוֹא מַסְרוּר, וְשֶׁהוּא מְבַקֵּשׁ לִסְחֹר אִתּוֹ
וּלְהִתְקַשֵּׁר בְּחוֹזֶה, וְאָמַר לָהּ:” הָכִינִי לָנוּ מוֹשָׁב נָאֶה,
וְאֵין זֹאת אֶלָּא שֶׁתִּהְיִי עִמָּנוּ וְתִרְאִי אֶת הַהִתְקַשְּׁרוּת“.
אָמְרָה לוֹ:”מְבַקֶּשֶׁת הָיִיתִי שֶׁלֹּא תָבִיא אוֹתִי לִפְנֵי אִישׁ
נָכְרִי, שֶׁאֵין לִי רָצוֹן לְהֵרָאוֹת לְפָנָיו“. שָׁתַק וְלֹא אָמַר
לָהּ כְּלוּם. וְצִוָּה עַל הַנְּעָרוֹת לְהַגִּישׁ אֶת הַמַּאֲכָל וְאֶת
הַמַּשְׁקֶה. אַחַר־כָּךְ קָרָא לַצִּפּוֹר וְיָרַד אֶל חֵיקוֹ שֶׁל
מַסְרוּר, וְאֵינוֹ מַשְׁגִּיחַ בִּבְעָלָיו. בְּאוֹתָהּ שָׁעָה אָמַר
לוֹ:” אֲדוֹנִי, מַה שְּׁמֶךָ?"" אָמַר לוֹ:"" מַסְרוּר שְׁמִי“. וְהָיְתָה
אִשְׁתּוֹ הוֹגָה כָל הַלַּיְלָה שֵׁם זֶה. הֵרִים רֹאשׁוֹ וְרָאָה אוֹתָהּ
כְּשֶׁהִיא נוֹתֶנֶת לוֹ סִמָּנִים וְרוֹמֶזֶת בְּעֵינֶיהָ, וְהֵבִין
שֶׁהֶעֱרִימוּ עָלָיו עָרְמָה כְּתֻמָּהּ. אָמַר לוֹ:” אֲדוֹנִי, תֵּן לִי
שְׁהוּת, עַד שֶׁאָבִיא אֶת בְּנֵי־דוֹדִי, אֲחֵי אָבִי, שֶׁיִּהְיוּ
בְמַעֲמַד הַהִתְקַשְּׁרוּת“. אָמַר לוֹ מַסְרוּר:” עֲשֵׂה כַטּוֹב
בְּעֵינֶיךָ"". קָם וְיָצָא מִן הַחֶדֶר וּבָא מֵאֲחוֹרֵי
מְקוֹם־הַמּוֹשָׁב.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וּשְׁלשָׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבַּעְלָה
שֶׁל זַיְן־אַלְמַוָאצִף אָמַר לְמַסְרוּר: "" תֵּן לִי שְׁהוּת, עַד
שֶׁאָבִיא אֶת בְּנֵי־דוֹדִי שֶׁיִּהְיוּ בְמַעֲמַד הַהִתְקַשְּׁרוּת “.
וְאוּלָם הוּא קָם וְהָלַךְ וּבָא מֵאֲחוֹרֵי מְקוֹם־הַמּוֹשָׁב וְעָמַד
שָׁם לְיַד אֶשְׁנָב הַנִּשְׁקָף עֲלֵיהֶם. הָיָה רוֹאֶה אוֹתָם, כְּשֶׁהֵם
אֵינָם רוֹאִים אוֹתוֹ, וְשָׁמַע אֶת זַיְן־אַלְמַוָאצִף אוֹמֶרֶת
לְנַעֲרָתָהּ סֻכּוּבּ:” לְאָן הָלַךְ אֲדוֹנֵךְ?"" אָמְרָה לָהּ:“יָצָא מִן
הַבַּיִת”. אָמְרָה לָהּ:“נַעֲלִי אֶת הַדֶּלֶת וְהַבְרִיחִי אוֹתָהּ
בִּבְרִיחַ הַבַּרְזֶל. וּכְשֶׁהוּא בָא אַל תִּפְתְּחִי לוֹ עַד
שֶׁיִּדְפֹּק עַל הַדֶּלֶת, וְתוֹדִיעִי לִי”. אָמְרָה לָהּ:“מוּטָב”,
וְהָלְכָה לְעִסְקָהּ. נָטְלָה זַיְן־אַלְמַוָאצִף אֶת הַכּוֹס וּמָסְכָה
אוֹתָהּ בְּמֵי־וְרָדִים וְאַבְקַת הַמּוּשָׁק וּבָאָה אֶל מַסְרוּר. בָּא
לִקְרָאתָהּ וְאָמַר לָהּ:"" גְּבִרְתִּי, רֻקֵּךְ מָתוֹק יוֹתֵר
מִמַּשְׁקֶה זֶה“. הָיְתָה מַשְׁקָה אוֹתוֹ וְהוּא מַשְׁקֶה אוֹתָהּ.
זִלְּפָה עָלָיו מֵי־וְרָדִים מִקָּדְקֳדוֹ וְעַד כַּפּוֹת רַגְלָיו עַד
שֶׁהֵפִיחַ רֵיחַ בְּשָׂמָיו בִּמְקוֹם הַמּוֹשָׁב. וְהָיָה כָל זֶה
כְּשֶׁבַּעְלָה רוֹאֶה וְתָמֵהַּ עַל עֹז־הָאַהֲבָה שֶׁבֵּינֵיהֶם. וּכְבָר
נִתְמַלֵּא לִבּוֹ זַעַם, וְקִנֵּא קִנְאָה עֲצוּמָה. בָּא אֶל הַדֶּלֶת
וּמְצָאָה נְעוּלָה. דָּפַק דְּפִיקָה חֲזָקָה מֵעֹז זַעֲמוֹ. אָמְרָה
הַנַּעֲרָה:” גְּבִרְתִּי, כְּבָר בָּא אֲדוֹנִי“. אָמְרָה לָהּ:”פִּתְחִי
לוֹ, אַל יַחֲזִירֶנּוּ אֱלֹהִים שׁוּב“. הָלְכָה וּפָתְחָה אֶת הַדֶּלֶת.
אָמַר לָהּ:” מַה לָּךְ שֶׁאַתְּ נוֹעֶלֶת אֶת הַבַּיִת?"" אָמְרָה לוֹ:""
כָּךְ אֲנִי נוֹהֶגֶת בְּהֵעָדֶרְךָ, לֹא יִפָּתַח לֹא בַלַּיְלָה וְלֹא
בַיּוֹם“. אָמַר לָהּ:” יָפֶה אַתְּ עוֹשָׂה, דָּבָר זֶה מוֹצֵא חֵן
בְּעֵינַי“. נִכְנַס אֶל מַסְרוּר מְצַחֵק וּמַסְתִּיר עִנְיָנוֹ וְאָמַר
לוֹ:” מַסְרוּר, הַנַּח לָנוּ מֵעֲרֹךְ אֶת חוֹזֶה הַהִתְקַשְּׁרוּת
הַיּוֹם“. אָמַר לוֹ:” כַּטּוֹב בְּעֵינֶיךָ“. הָלַךְ מַסְרוּר לִמְעוֹנוֹ,
וְהִתְחִיל הַיְּהוּדִי מְהַרְהֵר בְּעִנְיָנוֹ וְאָמַר אֶל לִבּוֹ:” עַד
כְּדֵי כָךְ שֶׁהַזָּמִיר כִּחֵשׁ בִּי וְהַנְּעָרוֹת נָעֲלוּ הַדֶּלֶת
בְּפָנַי וְנָטוּ אֶל זוּלָתִי"". וּמֵרֹב רָגְזוֹ הָיָה חוֹזֵר עַל
בָּתֵּי־שִׁיר אֵלֶּה:

כְּבָר חַי מַסְרוּר יָמִים מָתָקוּ
בְּתַעֲנוּגוֹת זְמַן, וְחַיַּי נִתָּקוּ.
סָרוּ וּמָרוּ יָמִים לִי בַּאֲשֶׁר אֲהַבְתִּיו,
וְלִבִּי בְאִשִּׁים הִתְלַקַּח יוֹסִיף.
זְמַן צַח לְךָ בַּנָּוָה עָבָר חָלַף,
וְלֹא חָדַלְתָּ לַיָּפָה עוֹרֵג נִכְסָף.
כְּבָר רָאוּ, חָזוּ עֵינַי חִנָּהּ כִּי רָב,
וַיְהִי לְבָבִי בְאַהֲבָתָהּ נִלְהָב.
אָרַךְ אֲשֶׁר הִגְמִיעַתְנִי הַגְמֵעַ רָצוֹן,
בְּמֶתֶק שְׂפָתֶיהָ יַיִן צָלוּל בַּצִּמָּאוֹן.
מַה לְּךָ כִּי זְנַחְתָּנִי עוֹף הַזָּמִיר,
וַתְּהִי מָסוּר לְזוּלָתִי בְּחֵשֶׁק כַּבִּיר?
רָאֲתָה עֵינִי דְבָרִים נִפְלָאִים קָמוּ,
עֵרוּ עַפְעַפַּי כַּאֲשֶׁר הֵן נָעוּ,
רָאִיתִי אֲהוּבִי יְדִידוּתִי פִּזֵּר,
וְעוֹף זְמִירִי מְפַחֵד מִנִּי מִסְתַּתֵּר.
חֵי רִבוֹן־הָעוֹלָמִים זֶה אֲשֶׁר
בִּרְצוֹתוֹ יִגְזֹר עַל הַבְּרִיאָה וְאִשֵּׁר,
פָּעוֹל אֶפְעַל בָּעַוָּל כַּאֲשֶׁר הוּא חַיָּב,
אֲשֶׁר בִּפְרָאוּת נִגַּשׁ אֶל מְקוֹרָהּ וְקָרַב.



כְּשֶׁשָּׁמְעָה זַיְן־אַלְמַוָאצִף אֶת שִׁירוֹ רָעֲדוּ
קְרָבֶיהָ וְהֶחֱוִיר מַרְאֶיהָ וְאָמְרָה לְנַעֲרָתָהּ:“כְּלוּם
שָׁמַעַתְּ שִׁיר זֶה?” אָמְרָה לָהּ:“כַּשִּׁיר הַזֶּה לֹא שָׁמַעְתִּי
מִיָּמַי. וְאוּלָם הַנִּיחִי לוֹ שֶׁיֹּאמַר מַה שֶׁיֹּאמַר”.
כְּשֶׁנִּתְבָּרֵר לְבַעְלָה שֶׁעִנְיָן זֶה נָכוֹן הוּא, הִתְחִיל
לִמְכֹּר כָּל מַה שֶׁהָיָה לוֹ בִרְכוּשׁוֹ אֲשֶׁר לוֹ וְאָמַר
בְּלִבּוֹ:“אִם אֵינִי מַרְחִיקָה מִמּוֹלַדְתָּהּ לְאֶרֶץ נָכְרִיָּה,
אֵין אֵלֶּה שְׁנֵיהֶם חוֹזְרִים בָּהֶם לְעוֹלָם מִזֶּה שֶׁהֵם בּוֹ”.
כְּשֶׁמָּכַר אֶת כָּל רְכוּשׁוֹ כָּתַב מִכְתָּב מְזֻיָּף, וְקָרָא אוֹתוֹ
לְפָנֶיהָ, וְאָמַר לָהּ בְּשֶׁקֶר שֶׁמִּכְתָּב זֶה בָא מִבְּנֵי דוֹדוֹ,
וּבְתוֹכוֹ בַקָּשָׁתָם שֶׁיְּבַקֵּר אוֹתָם הוּא עִם אִשְׁתּוֹ. אָמְרָה
לוֹ:"" וְכַמָּה נִשְׁהֶה אֶצְלָם?"" אָמַר לָהּ:"" שְׁנֵים־עָשָׂר יוֹם“.
נֶעֶנְתָה לוֹ לְכָךְ וְאָמְרָה לוֹ:” כְּלוּם אֶקַּח עִמִּי אֲחָדוֹת
מִנַּעֲרוֹתַי? אָמַר לָהּ:"" קְחִי מֵהֶן אֶת הֻבּוּבּ וְאֶת סֻכּוּבּ,
וְהַנִּיחִי כָאן אֶת כַ’טוּב“. הֵכִין לָהּ אַפִּרְיוֹן נָאָה עַל
הַגָּמָל וְהֶחֱלִיט לְהַסִּיעַ אוֹתָן. שָׁלְחָה זַיְן־אַלְמַוָאצִף אֶל
מַסְרוּר:” כְּשֶׁיַּעֲבֹר הַמּוֹעֵד שֶׁבֵּינֵינוּ וְלֹא נָבוֹא, תֵּדַע
שֶׁהוּא הֶעֱרִים עָלֵינוּ בְתַחְבּוּלָתוֹ וְתִכְנֵן מְזִמָּה
וְהִרְחִיקָנוּ זֶה מִזּוֹ; אַל תִּשְׁכַּח אֵפוֹא אֶת הַבְּרִית
וְהַקְּשָׁרִים הָאֲמִיצִים שֶׁבֵּינֵינוּ, שֶׁחוֹשֶׁשֶׁת אֲנִי
לְתַחְבּוּלָתוֹ וּמְזִמָּתוֹ"". הֵכִין בַּעְלָה עַצְמוֹ לַנְּסִיעָה.
וְאוּלָם זַיְן־אַלְמַוָאצִף הָיְתָה בוֹכָה וְנֶאֱנַחַת וְלֹא מָצְאָה
לָהּ מְנוּחָה בְּשׁוּם מָקוֹם לֹא בַלַּיְלָה וְלֹא בַיּוֹם. כְּשֶׁרָאָה
בַעְלָהּ זֹאת לֹא גִנָּה אוֹתָהּ. וּכְשֶׁרָאֲתָה זַיְן־אַלְמַוָאצִף,
שֶׁאֵין סָפֵק שֶׁבַּעְלָה נוֹסֵעַ, אָסְפָה בְגָדֶיהָ וַחֲפָצֶיהָ
וְהִפְקִידָה כָל זֶה אֵצֶל אֲחוֹתָהּ וְהוֹדִיעָה לָהּ מַה שֶּׁאֵרַע לָהּ
וְנִפְרְדָה מִמֶּנָּה, כְּשֶׁהִיא בוֹכָה. חָזְרָה לְבֵיתָה וְרָאֲתָה אֶת
בַּעְלָה שֶׁכְּבָר הֵבִיא אֶת הַגְּמַלִּים וְהִתְחִיל טוֹעֵן עֲלֵיהֶם
אֶת הַמִּטְעָנִים, וְהֵכִין לְזַיְן־אַלְמַוָאצִף אֶת הַיָּפֶה
בַגְּמַלִּים. כְּשֶׁרָאֲתָה זַיְן־אַלְמַוָאצִף שֶׁאֵין מָנוֹס
מִפְּרִידָתָהּ מֵאֵת מַסְרוּר, נָבוֹכָה. וְקָרָה שֶׁבַּעְלָה יָצָא
לְאַחַד עֲסָקָיו. יָצְאָה אֶל הַדֶּלֶת הָרִאשׁוֹנָה וְכָתְבָה עָלֶיהָ
בָתֵּי־שִׁיר אֵלֶּה:

יוֹנַת הַמָּעוֹן, הָבִיאִי שְׁלוֹמוֹתֵינוּ
מִן הָאוֹהֵב לָאָהוּב עִם פְּרִידָתֵנוּ,
וְלוֹ הַגִּידִי כִּי הִתְעַצֵּב לֹא אֶחְדַּל,
עַל טוּב־עִתּוֹתֵינוּ כִּי חָלַף אֶאֱבַל.
וְאַף לִבִּי אַסִּיר־אַהֲבָתוֹ עַד עוֹלָם,
נֶעֱצָב עַל שִׂמְחוֹתֵינוּ כִּי עָבְרוּ וְאֵינָם.
בְּתַעֲנוּגוֹת וּשְׂמָחוֹת בִּלִּינוּ זְמַנִּים,
וַנַּצְלִיחַ לְהִתְאַחֵד לֵילוֹת וְיָמִים,
וְלֹא הִתְעוֹרַרְנוּ בִּלְתִּי אִם בִּצְרֹחַ מֵעָלֵינוּ
עוֹכֵר־הַפֵּרוּד. מוֹדִיעַ עַל פְּרִידָתֵנוּ.
נָסַעְנוּ וַנַּעֲזֹב שׁוֹמ מוֹת הָמְּעוֹנוֹת.
מִי יִתֵּן וְלֹא עָזַבְנוּ אוֹתָם מִשְׁכָּנוֹת.



בָּאָה אֶל הַדֶּלֶת הַשְּׁנִיָּה וְכָתְבָה עָלֶיהָ בָתֵּי־שִׁיר אֵלֶּה:

הַמַּגִּיעַ לַשַּׁעַר, בֵּאלֹהִים הִשְׁבַּעְתִּיךָ הַשְׁבַּע,
הִתְבּוֹנֵן לְחֵן אֲהוּבִי בָּעֲלָטָה וְהוֹדַע,
כִּי אֶבְכֶּה עֵת דָּבְקוֹ בִי אֶזְכְּרָה
וְלֹא תוֹעִיל הַדִּמְעָה בִבְכִי נִגְּרָה.
וְאִם אֹרֶךְ רוּחַ בַּאֲשֶׁר מְצָאַנִני אֵין אִתְּךָ.
עָפָר וָאֵפֶר שִׂימָה עַל רֹאשְׁךָ,
וּלְמִזְרַח הָאָרֶץ וּמַעֲרָבָהּ סַע
וַחֲיֵה וְשָׂא כִּי אֱלֹהִים חוֹרֵץ דְּבָרוֹ, דַּע.



בָּאָה אֶל הַדֶּלֶת הַשְּׁלִישִׁית וּבָכְתָה בְכִי מַר וְכָתְבָה עָלָיו בָּתֵּי־שִׁיר אֵלֶּה:

לְאַט לְךָ, מַסְרוּר, אִם בִּקַּרְתָּ חֲצֵרָהּ,
עַל הַדְּלָתוֹת עֲבֹר וְשׁוּרוֹתֶיהָ קְרָא.
וְאַל תִּשְׁכַּח בְּרִית־יְדִידוּת אִם נֶאֱמָן אָתָּה.
כַּמָּה מִמְּתִיקוּת הַלֵּילוֹת וּמְרִירוּתָם טָעָמְתָּ.
חֵי־אֱלֹהִים מַסְרוּר, קִרְבָתָהּ אַל תִּשְׁכְּחָה,
שֶׁכֵּן עָזְבָה תַעֲנוּגָהּ בְּךָ וְכָל שִׂמְחָה.
הֲלֹא תִבְכֶּה עַל יְמֵי אִחוּד וְנָעֳמָם, וְתָרִיד,
אֲשֶׁר עֵת בָּאתָ אֶת צְעִיפָהּ תָּסִיר, תּוֹרִיד.
הָלְכוּ מֵאִתָּנוּ לֵילוֹת אִחוּדֵנוּ וְאֵינָם,
וְעָצְמַת חֶשְׁכַת פֵּרוּד כִּבְּתָה אוֹרָם.
סַע עַד קַצְוֵי אֶרֶץ בִּגְלָלִי וַעֲבֹר
וַחֲצֵה יַמֶּיהָ, וְעַרְבוֹתֶיהָ עָלַי חֲקֹר.
יִשְׁמֹר אֱלֹהִים יָמִים עָבָרוּ, מַה מָּלְאוּ שָׂשׂוֹן,
בְּקָטְפֵנוּ פִּרְחֵיהֶם בְּגַן בּוֹ לָנוּ רָצוֹן,
לָמָּה לֹא נִמְשַׁכְנוּ כַּאֲשֶׁר הָיִיתִי מְקַוָּה?
בִּלְתִּי בּוֹאָם וְצֵאתָם אֱלֹהִים לֹא אָבָה.
כְּלוּם עוֹד יָשׁוּבוּ יָמִים יַחְדָּו לְקַבְּצֵנוּ
וַאֲשַׁלֵּם לְאֵל נִדְרֵיהֶם בְּמַלְּאָם חֶפְצֵנוּ?
וֶהֱוֵה יוֹדֵעַ כִּי הָעִנְיָנִים הֵם בְּיָד


זֶה אֲשֶׁר עַל לוּחַ הַמֵּצַח תָּוָם יְתַו5.



אַחַר־כָּך בָּכְתָה בְּכִי רַב וְחָזְרָה אֶל הַבַּיִת
בּוֹכָה וְנֶאֱנַחַת. זָכְרָה מַה שֶּׁעָבַר וְאָמְרָה:"" יִשְׁתַּבַּח
הָאֵל אֲשֶׁר גָּזַר עָלֵינוּ זֶה"". נִתּוֹסֵף יְגוֹנָהּ עַל פֵּרוּד
הָאֲהוּבִים וְעַל פֵּרוּד הַחֲצֵרוֹת וְנָשְׂאָה קוֹלָהּ אוֹמֶרֶת:

עָלֶיךָ שְׁלוֹם אֱלֹהִים. הַמָּעוֹן נִתְרוֹקָן.
כִּלּוּ יָמִים שִׂמְחוֹתָם בְּךָ וְאֵינָן.
הוֹי יוֹנַת הֶחָצֵר אַל תַּחְדְּלִי הֵאָנֵחַ,
עַל זוֹ נִפְרְדָה מִלְּבָנָה וְיָרֵחַ.
לְאַט לְךָ מַסְרוּר, בְּכֵה לְהֵעָדְרִי כִּי אֵינִי.
כְּבָר אִבְּדָה לְהֵעָדֶרְךָ זָהֳרָהּ עֵינִי.
וְאִלּוּ רָאוּ עֵינֶיךָ יוֹם נָסְעִי,
אֵשׁ לְבָבִי, רָבְתָה עוֹד לַהֲבַת דִּמְעִי.
וְאַל תִּשְׁכַּח אוֹתָהּ בְּרִית בְּצֵל גַּנָּה
הֶחֱזִיקַתְנוּ בָּהּ יַחַד וַתּוֹרֶד וִילוֹנָהּ.

אַחַר־כָּךְ עָמְדָה לִפְנֵי בַעְלָהּ, וְנָשָׂא אוֹתָהּ
עַל הָאַפִּרְיוֹן שֶׁתִּקֵּן לָהּ. כְּשֶׁהָיְתָה עַל גַּב הַגָּמָל
נָשְׂאָה קוֹלָהּ בְּבָתֵּי־שִׁיר אֵלֶּה:

עָלֶיךָ שְׁלוֹם אֵל, מָעוֹן נִתְרוֹקָן,
אָרַךְ וְהוֹסַפְנוּ בְלִי לֵאוּת שְׁהוֹת כָּאן.
מִי יִתֵּן זְמַנִּי בְשִׁכְנֵךְ נִתְּקוּ הִנָּתֵק
לֵילוֹתָיו, עֲדֵי בְתוֹךְ כִּסּוּפִים אֵהָרֵג.
אֶתְאַבֵּל עַל רָחֲקִי, וְחִשְׁקִי לַמְּכוֹרָה
חָלִיתִי בוֹ, לֹא אֵדַע אֲשֶׁר קָרָה.
לוּ אֵדַע אִם אֶזְכֶּה אֲשֶׁר לְתוֹכָהּ אוּשָׁבָה,
וְתֶעֱרַב לָנוּ כַּאֲשֶׁר בָרִאשׁוֹנָה עָרָבָה.

אָמַר לָהּ בַּעְלָהּ:"" זַיְן־אַלְמַוָאצִף אַל
תִּתְאַבְּלִי עַל עָזְבֵךְ מְעוֹנֵךְ, שֶׁהֲרֵי אַתְּ שָׁבָה אֵלָיו
בְּקָרוֹב"". וְהָיָה מֵנִיחַ אֶת דַּעְתָּהּ וּמְדַבֵּר אֵלֶיהָ רַכּוֹת.
נָסְעוּ עַד שֶׁיָּצְאוּ אֶל מִחוּץ לָעִיר, וְשָׂמוּ פְנֵיהֶם לַדֶּרֶךְ,
וְיָדְעָה שֶׁהַפֵּרוּד יָצָא לְפֹעַל בָּרוּר, וְהָיָה הַדָּבָר קָשֶׁה
עָלֶיהָ מְאֹד. וְהָיָה כָל זֶה כְּשֶׁמָּסְרוּר יוֹשֵׁב בְּבֵיתוֹ,
מְהַרְהֵר בְּעִנְיָנוֹ וְעִנְיַן אֲהוּבָתוֹ. הִרְגִּישׁ לִבּוֹ
בַּפֵּרוּד וְקָם וְעָמַד תֵּכֶף וּמִיָּד עַל רַגְלָיו וְהָלַךְ עַד
שֶׁבָּא אֶל מְעוֹנָהּ. רָאָה אֶת הַשַּׁעַר נָעוּל, וְרָאָה אֶת
בָּתֵּי־הַשִּׁיר שֶׁכָּתְבָה אוֹתָם זַיְן־אַלְמַוָאצִף. קָרָא מַה
שֶּׁהָיָה עַל הַדֶּלֶת הָרִאשׁוֹנָה. וּכְשֶׁקָּרָא אוֹתוֹ נָפַל לָאָרֶץ
מִתְעַלֵּף. אַחַר־כָּךְ הִתְעוֹרֵר מֵהִתְעַלְפוּתוֹ וּפָתַח אֶת הַדֶּלֶת
הָרִאשׁוֹנָה וְנִכְנַס אֶל הַדֶּלֶת הַשְּׁנִיָּה וְרָאָה מַה
שֶּׁכָּתְבָה, וְכֵן הַשְּׁלִישִׁי. וּכְשֶׁקָּרָא כָל הַכְּתִיבוֹת
הָאֵלֶּה, נִתּוֹסְפוּ בוֹ הַגַּעְגּוּעִים וְהַתְּשׁוּקָה
וְהַכִּסּוּפִים. יָצָא בְעִקְבוֹתֶיהָ מְמַהֵר אַחֲרֵי צְעָדֶיהָ עַד
אֲשֶׁר הִדְבִּיק אֶת הַשַּׁיָּרָה, וְרָאָה אוֹתָהּ בְּסוֹפָהּ וְאֶת
בַּעְלָהּ בְּרֹאשָׁהּ בִּגְלַל חֲפָצָיו. כְּשֶׁרָאָה אוֹתָהּ נִתְלָה
בָאַפִּרְיוֹן בּוֹכֶה וּמִתְאַבֵּל מִכְּאֵב הַפְּרִידָה וְנָשָׂא קוֹלוֹ
בְבָתֵּי־שִׁיר אֵלֶּה:

מִי יִתֵּן וְיָדַעְתִּי בְּאֵיזֶה חֵטְא נוֹרֵינוּ
בְּחֵץ הַפֵּרוּד לְאֹרֶךְ שְׁנוֹתֵינוּ.
בָּאתִי אֶל הַמָּעוֹן יוֹם אֶחָד, חוֹשֵׁק־הַלֵּב,
בְּעֵת הָלַךְ וָרַב בְּאַהֲבָתֵךְ הַכְּאֵב,
וָאֵרֶא הַחֲצֵרוֹת שְׁמֵמוֹת וַחֲרֵבוֹת,
וָאֲקוֹנֵן עַל פֵּרוּד וָאַרְבֶּה אֲנָחוֹת
וָאֶשְׁאַל הַקִּירוֹת בִּדְבַר זוֹ כָל מַאֲוִי
אָנָה הָלָכָה, וַיְהִי מְמֻשְׁכָּן לָהּ לְבָבִי.
אָמְרוּ:"" נָסְעָה מִן הַבַּיִת, אוֹתוֹ עָזָבָה,
וְאַהֲבָה עַזָּה צְפוּנָה בִלְבָבָהּ"".
כָּתְבָה לִי שׁוּרוֹת עַל הַקִּירוֹת,
מַעֲשֵׂה שׁוֹמְרֵי אֱמוּנִים בַּבְּרִיּוֹת.



כְּשֶׁשָּׁמְעָה זַיְן־אַלְמַוָאצִף שִׁיר זֶה, יָדְעָה שֶׁמַּסְרוּר הוּא.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וַחֲמִשָּׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁשָּׁמְעָה זַיְן־אַלְמַוָאצִף שִׁיר זֶה, יָדְעָה שֶׁמַּסְרוּר הוּא.
בָּכְתָה הִיא וְנַעֲרוֹתֶיהָ וְאָמְרָה לוֹ:"" מַסְרוּר, מְבַקֶּשֶׁת אֲנִי
מִמְּךָ בְּשֵׁם אֱלֹהִים שֶׁתַּחֲזֹר וְתַעַזְבֵנִי שֶׁלֹּא יִרְאֲךָ
בַעְלִי וְיִרְאֵנִי"". כְּשֶׁשָּׁמַע מַסְרוּר כָּךְ הִתְעַלֵּף.
וּכְשֶׁהִתְעוֹרֵר נִפְרְדוּ זֶה מִזּוֹ וְנָשָׂא קוֹלוֹ אוֹמֵר:

קָרָא לַמַּסָּע עִם שַׁחַר, בָּאֲפֵלָה נַהַג הַשַּׁיָּרָה,
לִפְנֵי אוֹר בֹּקֶר, וְכָל נְשָׁמָה בַּגַּיְא הִתְעוֹרְרָה,
וְחָבְשׁוּ אֶת בֶּהֱמַת הָרְכִיבָה וְשָׁקְדוּ עַל מַסָּעָם.
וְהִזְדָּרְזוּ בְנֵי־הָאוֹרְחָה בְּזַמְזֵם נֶהָגָם,
וּבִשְּׂמוּ אֶרֶץ מִכָּל עֵבֶר בְּבָשְׂמָם,
וּמִהֲרוּ בַנַּחַל נוֹסְעִים לְדַרְכָּם.
כָּבְשׁוּ לְבָבִי בְּאַהֲבָה וְנָסְעוּ וְרָכְבוּ,
וְאוֹתִי בְעִקְּבוֹתָם תּוֹעֶה בַשַּׁחַר עָזָבוּ.
הוֹי חֶפְצִי לְבִלְתִּי הִפָּרֵד מֵהֶם,
עֲדֵי אַרְטִיב עֲפַר אֶרֶץ בְּדִמְעִי זוֹרֵם.
הוֹי לְלִבִּי אַחֲרֵי הָרִחוּק. מֶה עָשְׂתָה בִי
יַד הַפֵּרוּד עַל אַפִּי, לִלְבָבִי.

לֹא פָסַק מַסְרוּר לִהְיוֹת כָּרוּךְ אַחֲרֵי
הָרוֹכְבוֹת, בּוֹכֶה וְנֶאֱנַח, וְהִיא מְבַקֶּשֶׁת מִמֶּנּוּ רַחֲמִים
שֶׁיַּחֲזֹר לִפְנֵי הַבֹּקֶר מֵחֲשַׁשׁ שֶׁלֹּא תִפָּרַע
לְשִׁמְצָה. נִגַּשׁ אֶל הָאַפִּרְיוֹן וְנִפְרַד
מִמֶּנָּה פַעַם שְׁנִיָּה, וְהִתְעַלֵּף זְמַן שָׁעָה. כְּשֶׁהִתְעוֹרֵר
מְצָאָם שֶׁכְּבָר נָסְעוּ. פָּנָה לְעֵבֶר דַּרְכָּם, וְנָשַׁם אֶת
הָרוּחַ הַבָּא מִשָּׁם, וְהִתְחִיל מְפַזֵּם בְּנָשְׂאוֹ קוֹלוֹ
בְּבָתֵּי־שִׁיר אֵלֶּה:

לֹא רוּחַ הַקִּרְבָה הִיא לַנִּכְסָף נָשָׁבָה,
אַךְ מְקוֹנֵן מִגַּעְגּוּעָיו, מוֹקְדֵי אַהֲבָה.
נָשַׁב עָלָיו זֶפִיר שַׁחַר עָבָר,
וְלֹא הִתְעוֹרָר רַק עַל רַחֲבֵי־כַּר.
מֻטָּל עַל עֶרֶשׂ־דְּוָי מֵאֵין אוֹנִים,
יֵבְךְּ בְּדִמְעָתוֹ שְׁפוּכָה דָמִים,
עַל שְׁכֵנִים נָסָעוּ וְלִבִּי עִמָּם,
עַל גְּמַלִּים נֶהָג יוֹבִילָם.
חֵי־אֵל, רוּחַ קִרְבָה יִשֹּׁב אַךְ אָז,
כַּאֲשֶׁר בָּבַת עֵינָהּ אָשׁוּב אַחַז.

חָזַר מַסְרוּר אֶל חֲצֵרָהּ, וְהוּא בְּתַכְלִית
הַכִּסּוּפִים וּמְצָאָהּ רֵיקָהּ מִכָּל כְּלִי וּמְרֻקָּנָה מִן
הָאֲהוּבִים. בָּכָה עַד שֶׁנִּתְרַטְּבוּ בְגָדָיו וְנִתְעַלֵּף,
וּכִמְעַט שֶׁיָּצְאָה נִשְׁמָתוֹ מִגּוּפוֹ. כְּשֶׁהִתְעוֹרֵר נָשָׂא
קוֹלוֹ בְבָתֵּי־שִׁיר אֵלֶּה:

מִשְׁכָּן, חוּסָה עַל עֲלִיבוּתִי וּכְנִיעָתִי
וּרְזוֹן גּוּפִי וְזֶרֶם דִּמְעָתִי,
וְאֵלֵינוּ מִמַּשַּׁב־רוּחָם הַשֵּׁב
בֹּשֶׂם, לְרַפֵּא שִׁבְרוֹן הַלֵּב.

כְּשֶׁחָזַר מַסְרוּר אֶל בֵּיתוֹ' נַעֲשָׂה נָבוֹךְ
בִּגְלַל כָּל זֶה, וְעֵינוֹ בוֹכִיָּה. לֹא פָסַק מִהְיוֹת שָׁרוּי
בְּמַצָּב זֶה עֲשָׂרָה יָמִים.

זֶהוּ מַה שֶּׁהָיָה מֵעִנְיַן מַסְרוּר, וְאוּלָם
בַּאֲשֶׁר לְזַיְן־אַלְמַוָאצִף, הִנֵּה הִכִּירָה וְיָדְעָה
שֶׁהַתַּחְבּוּלָה נֶגְדָּהּ בָּאָה כְתֻמָּהּ, שֶׁכֵּן לֹא פָסַק בַּעְלָה
מֵהַסִּיע אוֹתָהּ מֶשֶׁךְ זְמַן שֶׁל עֲשָׂרָה יָמִים, וְאַחַר־כָּךְ
חָנָה אִתָּהּ בְּאַחַת הַמְּדִינוֹת. כָּתְבָה זַיְן־אַלְמַוָאצִף
מִכְתָּב לְמַסְרוּר וּמָסְרָה אוֹתוֹ לְנַעֲרָתָהּ הֻבּוּבּ וְאָמְרָה
לָהּ:"" שִׁלְחִי מִכְתָּב זֶה לְמַסְרוּר שֶׁיֵּדַע כֵּיצַד עָלְתָה
הַתַּחְבּוּלָה נֶגְדֵּנוּ, וְכֵיצַד עָקַב אוֹתָנוּ הַיְּהוּדִי"". לָקְחָה
הַנַּעֲרָה מִמֶּנָּה אֶת הַמִּכְתָּב, וְשָׁלְחָה אוֹתוֹ אֶל מַסְרוּר.
כְּשֶׁהִגִּיעַ אֵלָיו הָיָה קָשֶׁה עָלָיו הַדָּבָר וּבָכָה עַד
שֶׁהִרְטִיב אֶת הֶעָפָר. כָּתַב מִכְתָּב וּשְׁלָחוֹ אֶל
זַיְן־אַלְמַוָאצִף וְחָתַם אוֹתוֹ בִּשְׁנֵי בָתֵּי־שִׁיר אֵלֶּה:

כֵּיצַד הַדֶּרֶךְ אֶל שַׁעֲרֵי הַנֶּחָמָה,
וְאֵיךְ יִתְנַחֵם נִשְׂרָף בְּאֵשׁ לוֹהֶטֶת חַמָּה?
מַה יָּפִים הָיוּ הָעִתִּים עָבָרוּ,
לוּ רַק מִקְצָתָם לָנוּ שָׁאָרוּ.



כְּשֶׁהִגִּיעַ הַמִּכְתָּב אֶל זַיְן־אַלְמַוָאצִף,
נְטָלַתְהוּ וְקָרְאָה אוֹתוֹ וּמְסָרַתְהוּ לְנַעֲרָתָהּ הֻבּוּבּ
וְאָמְרָה לָהּ:"" הַסְתִּירִי עִנְיָנוֹ"". נוֹדַע לְבַעְלָה שֶׁהֵם
עוֹמְדִים בְּקִשְׁרֵי־מִכְתָּבִים. לָקַח אֶת זַיְן־אַלְמַוָאצִף וְאֶת
נַעֲרוֹתֶיהָ, וְהִסִּיעַ אוֹתָן לְמֶרְחַק עֶשְׂרִים יוֹם, וְחָנָה אִתָּן
בְּאַחַת הַמְּדִינוֹת. זֶהוּ מַה שֶּׁהָיָה מֵעִנְיַן זַיְן־אַלְמַוָאצִף,
וְאוּלָם בַּאֲשֶׁר לְמַסְרוּר, הִנֵּה לֹא עָרְבָה לוֹ שֵׁנָה וְלֹא מָצָא
לוֹ מָנוֹחַ, וְלֹא הָיָה לוֹ אֹרֶךְ־רוּחַ. וְלֹא פָסַק מִכָּךְ עַד
שֶׁנִּתְנַמְנְמוּ עֵינָיו בְּאַחַד הַלֵּילוֹת. וְרָאָה בַחֲלוֹם
שֶׁזַּיְן־אַלְמַוָאצִף בָּאָה אֵלָיו אֶל הַגַּן וְהָיְתָה מְחַבֶּקֶת
אוֹתוֹ. הִתְעוֹרֵר מִשְּׁנָתוֹ וְלֹא רָאָה אוֹתָהּ. נִטְרְפָה דַעְתּוֹ
עָלָיו וְיָצְאָה נַפְשׁוֹ וְזָלְגוּ עֵינָיו דְּמָעוֹת, שֶׁהָיָה לִבּוֹ
בְתַכְלִית בּוֹעֵר בְּאֵשׁ־הָאַהֲבָה, וְנָשָׂא קוֹלוֹ בְּבָתֵּי־שִׁיר
אֵלֶּה:

שָׁלוֹם עַל אֲשֶׁר דְּמוּתָהּ בִּתְנוּמָה אוֹתִי בִקְּרָה,
וְהוֹסִיפָה לִי גַּעְגּוּעִים וְחִשְׁקִי הִסְעִירָה.
וָאָקוּם מֵאוֹתָה שֵׁנָה וּתְשׁוּקָתִי יָקָדָה,
לְמַרְאֵה הַדְּמוּת בַּחֲלוֹם אוֹתִי פָּקָדָה.
הַאֱמֶת בְּזוֹ אֲהַבְתִּיהָ הַחֲלוֹמוֹת יְדַבְּרוּ,
וִירַוּוּ צִמְאוֹנִי לְאַהֲבָה וְחָלְיִי יְרַפְּאוּ?
פַּעַם תְּחַבְּקֵנִי וּפַעַם אֶל לִבָּהּ תְּאַמְּצֵנִי,
וּפַעַם בְּנֹעַם דְּבָרֶיהָ תְּנַחֲמֵנִי.
וּבְעֵת תּוֹכְחוֹתֵינוּ אִישׁ אָחיִו בַּחֲלוֹם תַּמּוּ,
וּמָלְאוּ עֵינַי דְמָעוֹת דָּמִים דָּמוּ,
גָּמַעְתִּי רֹק שִׂפְתוֹתֶיהָ אָדְמוּ כְּאִלּוּ הוּא
יַיִן צָלוּל וָזָךְ, רֵיחוֹ מֹר אֶרְאֵהוּ.
מַה נִּפְלָא אֲשֶׁר הָיָה בֵינֵינוּ בַחֲלוֹם,
וּכְבָר הִשַּׂגְתִּי חֶפְצִי מִמֶּנָּה וּמְבֻקָּשִׁי עַד תֹּם.
אַךְ קַמְתִּי מֵאוֹתוֹ חֲלוֹם וְלֹא מָצָאתִי
מִן הַדְּמוּת בִּלְתִּי גַעְגּוּעַ וּתְשׁוּקָתִי.
וָאַשְׁכִּים כִּמְשֻׁגָּע אַחֲרֵי רְאִיתִיהָ לָעַיִן,
וָאַעֲרִיב שִׁכּוֹר אַךְ לֹא מִיָּיִן.
הוֹי רוּחַ זֶפִיר, הִשְׁבַּעְתִּיךְ בֵּאלֹהַי,
הָבִיאִי בִרְכַּת נִכְסָף לָהּ וּשְׁלוֹמוֹתַי,
וְאִמְרִי לָהּ: זֹאת הָיִית נֶאֱנָחָה אִתּוֹ,
הִשְׁקוּהוּ תְמוּרוֹת הַזְּמַן כּוֹס־מוֹתוֹ.

פָּנָה לָלֶכֶת אֶל בֵּיתָהּ וְלֹא פָסַק לִבְכּוֹת עַד
שֶׁהִגִּיעַ אֵלָיו. הִתְבּוֹנֵן לַמָּקוֹם וְרָאָה אוֹתוֹ מְרֻקָּן
וְרָאָה אֶת דְּמוּתָהּ מוֹפִיעָה לְפָנָיו. וְהָיְתָה בִדְמוּתָהּ
וּבְצַלְמָהּ נֶגְדּוֹ. נִתְלַקְּחוּ הָאִשִּׁים בְּקִרְבּוֹ וְנִתּוֹסְפוּ
יִסּוּרֵי לִבּוֹ וְנָפַל מִתְעַלֵּף.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וְשִׁשָּׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁרָאָה מַסְרוּר אֶת זַּיְן־אַלְמַוָאצִף בַּחֲלוֹם מְחַבֶּקֶת אוֹתוֹ,
שָׂמַח תַּכְלִית הַשִּׂמְחָה. וּכְשֶׁהִתְעוֹרֵר מִשְּׁנָתוֹ הָלַךְ אֶל
בֵּיתָהּ, וּכְשֶׁמָּצָא אוֹתוֹ רֵיק, נִצְטַעֵר וְנָפַל מִתְעַלֵּף
לָאָרֶץ. כְּשֶׁהִתְעוֹרֵר נָשָׂא קוֹלוֹ בְּבָתֵּי־שִׁיר אֵלֶּה:

נָשַׁמְתִּי אֶת רֵיחָהּ בֹּשֶׂם וְנִצָּנֵי־עֲרָבָה,
וָאֶתְהַלֵּךְ אוֹבֵד־עֶשְׁתּוֹנוֹת וְהִתְרַגְּשׁוּתִי רַבָּה.
כּוֹאֵב אֲסִיר־אַהֲבָתָהּ אֲטַפֵּל בְּגַעְגּוּעַי.
בִּמְקוֹם נִתְרוֹקָן מֵאֲהוּבָתִי מֵיטַב שַׁעֲשׁוּעַי.
נֶחֱלֵיתִי מִפֵּרוּד וְהִתְרַגְּשׁוּת וְיִסּוּרִים,
וָאֶזְכֹּר בְּרִיתִי אִתָּהּ בְּיָמִים קְדוּמִים.

כְּשֶׁגָּמַר אֶת שִׁירוֹ שָׁמַע עוֹרֵב צוֹרֵחַ לְיַד
הַבַּיִת וְאָמַר: “יִשְׁתַּבַּח אֱלֹהִים, אֵין הָעוֹרֵב צוֹרֵחַ אֶלָּא
לְיַד חָצֵר חֲרֵבָה”. נֶאֱנַח וְנֶאֱנַק וְנָשָׂא קוֹלוֹ בְבָתֵּי־שִׁיר
אֵלֶּה:

מַה לָּעוֹרֵב בַּיִת חָרֵב יְבַכֶּנּוּ?
וְהָאֵשׁ תִּשְׂרֹף קִרְבִּי,תְּלַהֲטֶנּוּ
עַל הַזְּמַן בְּאַהֲבָתָהּ חָלַף לָעַד.
הָלַךְ לְבָבִי בִּתְשׁוּקָה לָהּ וְאָבַד.
אָמוּת נִרְגָּשׁ וְאֵשׁ־חֵשֶׁק בִּלְבָבִי,
וְאֶכְתֹּב מִכְתָּבִים, וְאֵין מִי יוֹבִילֵם לִי.
אַלְלַי לִי לְרִפְיוֹן גֵּוִי אַחֲרֵי נָסְעָה
אֲהוּבָתִי, הֲיָשׁוּבוּ לֵילוֹתֶיהָ, לוּ אֵדְעָה.
הוֹי רוּחַ זֶפִיר אִם בַּשַּׁחַר תְּבַקְּרֶנָּה,
תֵּן לָהּ שָׁלוֹם וַעֲמֹד בְּשִׁכְנָהּ וּבָרְכֶנָה.

וְהָיְתָה לָהּ לְזַּיְן־אַלְמַוָאצִף אָחוֹת, נַסִים6 שְׁמָהּ. הָיְתָה מִסְתַּכֶּלֶת בּוֹ
מִמָּקוֹם גָּבוֹהַּ. וּכְשֶׁרָאַתְהוּ בְמַצָּב זֶה בָּכְתָה וְנֶאֶנְחָה
וְנָשְׂאָה קוֹלָהּ בְּבָתֵּי־שִׁיר אֵלֶּה:

כַּמָּה זֶה תֵּלֵךְ וְתָשׁוּב בַּמָּקוֹם תְבַכֶּיהָ,
הֵן הֶחָצֵר תְּקוֹנֵן בְּאֶבְלָהּ עַל בּוֹנֶיהָ?
הָיוּ בָהּ שְׂמָחוֹת בְּטֶרֶם נָסְעוּ הָלָכוּ
שׁוֹכְנֶיהָ, וּשְׁמָשׁוֹת בְּתוֹכָהּ זָרָחוּ.
הֵיכָן אַגְּנוֹת הַסַּהַר הָיוּ מְאוֹרוֹתֶיהָ?
מָחֲקוּ חֲלִיפוֹת גוֹרָל רָע פְּאֵרֵי סְגֻלּוֹתֶיהָ.
הַנַּח מַה שֶּׁעָבַר מִן הַיָּפָה הִתְרוֹעַעְתָּ לָהּ,
וּרְאֵה אוּלַי הַיָּמִים יָשׁוּבוּ יְגַלּוּהָ.
לוּלֵא אַתָּה לֹא נָסְעוּ יוֹשְׁבֶיהָ עַד עוֹלָם,
וְלֹא הָיִיתָ רוֹאֶה עוֹרְבִים בְּתוֹךְ עֲלִיָּתָם.



בָּכָה מַסְרוּר בְּכִי רַב כְּשֶׁשָּׁמַע אֵלֶּה
הַדְּבָרִים, הֵבִין דִּבְרֵי הַשִּׁיר וְהַחֲרוּזִים. וְהָיְתָה אֲחוֹתָהּ
יוֹדַעַת מַה שֶּׁהֵם בּוֹ מִן הָאַהֲבָה וְהַגַּעְגוּעִים
וְהַהִתְרַגְּשׁוּת וְהַכִּסּוּפִים, וְאָמְרָה לוֹ:"" מַסְרוּר, הֶרֶף מִן
הַבַּיִת הַזֶּה שֶׁלֹּא יַרְגִּישׁ בְּךָ אָדָם, וְיַחֲשֹׁב שֶׁאַתָּה בָא
בִגְלָלִי. הֲרֵי כְבָר הִסַּעְתָּ אֶת אֲחוֹתִי, וּכְלוּם מְבַקֵּשׁ
אַתָּה לְהַסִּיעֵנִי גַם אָנִי? הֲלֹא יוֹדֵעַ אַתָּה שֶׁאִלְמָלֵא
אַתָּה, לֹא הָיְתָה הֶחָצֵר מִתְרוֹקֶנֶת מִיּוֹשְׁבֶיהָ. הִנָּחֵם
אַחֲרֶיהָ וַעֲזֹב אוֹתָהּ, שֶׁכְּבָר עָבַר מַה שֶּׁעָבַר“. כְּשֶׁשָּׁמַע
מַסְרוּר זֹאת מִפִּי אֲחוֹתָהּ, בָּכָה בְכִי רַב וְאָמַר לָהּ: “נַסִים,
אִלּוּ יָכֹלְתִּי לָעוּף, הָיִיתִי עָף מִתְּשׁוּקָתִי אֵלֶיהָ. וְכֵיצַד
זֶה אֶתְנַחֵם אַחֲרֶיהָ?” אָמְרָה לוֹ:” אֵין לְךָ עֵצָה אֶלָּא
לְהַאֲרִיךְ רוּחֲךָ“. אָמַר לָהּ:” מְבַקֵּשׁ אֲנִי מִמֵּךְ בְּשֵׁם
אֱלֹהִים שֶׁתִּכְתְּבִי לָהּ מִכְתָּב מֵאִתָּךְ, וְתָשִׁיבִי לִי
תְשׁוּבָה, לְהַרְגִּיעַ אֶת רוּחִי וּלְכַבּוֹת אֶת הָאֵשׁ אֲשֶׁר
בְּתוֹכִי“. אָמְרָה לוֹ: "" בְּאַהֲבָה וּבְכָבוֹד”. לָקְחָה קֶסֶת
וּנְיָר, וְהָיָה מַסְרוּר מְתָאֵר לְפָנֶיהָ עֹז תְּשׁוּקָתוֹ וּמַה
שֶּׁהוּא סוֹבֵל מִכְּאֵב הַפֵּרוּד וְאוֹמֵר לָהּ:"" הִנֵּה מִכְתָּב זֶה
בְּשֵׁם הָאוֹהֵב הָאָבֵל וְהַנִּפְרָד הַמִּסְכֵּן אֲשֶׁר לֹא יִמְצָא לוֹ
מָקוֹם לֹא בַלַּיְלָה וְלֹא בַיּוֹם, וְרַק בּוֹכֶה בְּדֶמַע יִזְרֹם,
כְּבָר פָּצְעוּ הַדְּמָעוֹת עַפְעַפָּיו וְיָקְדוּ אֵשׁ יְגוֹנָיו
בִּקְרָבָיו. אָרַךְ צַעֲרוֹ וְרַבּוּ נְדוּדָיו כָּעוֹף אֲשֶׁר אִבֵּד
רֵעוֹ וְחָשׁ אָבְדָנוֹ לָבוֹא. הוֹי לִיגוֹנִי עַל הִפָּרְדֵךְ וְהוֹי
לְדַאֲבוֹנִי עַל חֶסְרוֹן חֶבְרָתֵךְ. כְּבָר הִזִּיק הָרָזוֹן
לִגְוִיָּתִי וְנִגְּרָה פְּלָגִים דִּמְעָתִי, וְהַר וּמִישׁוֹר צָרוּ
לִי. וּבְעָצְמַת הִתְרַגְּשׁוּתִי אוֹמֵר אֲנִי:

כְּאֵבִי עַל אוֹתָם מִשְׁכָּנוֹת קַיָּם וְנִשְׁאָר,
וּתְשׁוּקָתִי לְשׁוֹכְנֵיהֶם יוֹסִיף וְיִגְבָּר.
שִׂיחַ כִּסּוּפַי שָׁלַחְתִּי אֲלֵיכֶם,
הִשְׁקַנִי הַמַּשְׁקֶה כּוֹס אַהֲבַתְכֶם,
וְעַל נְסִיעַתְכֶם וּשְׁכוּנְכֶם בַּמֶּרְחַקִּים
נִגְּרוּ עַפְעַפַּי דְּמָעוֹת פְּלָגִים.
הוֹי נַהַג אַפִּרְיוֹנֵי־הַגְּמַלִּים, עַכֵּב
אֶת הָאֲהוּבָה, כִּי רָבְתָה הַדְּלֵקָה בִי בַלֵּב,
וּמְסֹר שְׁלוֹמִי לַאֲהוּבָה וְלָהּ אֱמֹר:
""אֵין לוֹ בִּלְתִּי שְׂפָתַיִךְ אֲדֻמּוֹת מָזוֹר.
כִּלָּהוּ הַזְּמָן וְקִבּוּצָיו הֵפִיץ הָפֵץ,
וְיָרָה בְּתוֹךְ נִשְׁמַת־אַפּוֹ פֵּרוּד חֵץ.
הוֹדַע אוֹתָהּ צַעֲרִי וְיִסּוּרַי אֶשָּׂא
אַחֲרֵי פֵרוּדָהּ וַאֲשֶׁר אוֹתִי מָצָא.
שְׁבוּעָה, בְּאַהֲבָתֵךְ אֶשָּׁבַע כִּי אֲנִי
שׁוֹמֵר הַבְּרִית וְהָאֲמָנָה הִנְנִי.
לֹא סָטִיתִי מֵעוֹלָם וְאַהֲבָתֵךְ לֹא שָׁכַחְתִּי.
מִנַּיִן לְאוֹהֵב נִכְסָף שִׁכְחָה תְהִי?
עֲלֵיכֶם שָׁלוֹם מֵאִתִּי וּבְרָכָה,
בְּמֹר בְּתוֹךְ הַנְּיָרוֹת מְמֻסָּכָה.



הִשְׁתָּאֲתָה אֲחוֹתָהּ נַסִים לְצַחוּת לְשׁוֹנוֹ וִיפִי
רַעֲיוֹנוֹ, וְנֹעַם שִׁירוֹ, וְרִחֲמָה עָלָיו. חָתְמָה אֶת הַמִּכְתָּב
בְּמוּשָׁק מֻבְחָר וְקִטְּרָה אוֹתוֹ בְּנַד וְעִנְבָּר, וּמָסְרָה אוֹתוֹ
לְאַחַד הַסּוֹחֲרִים וְאָמְרָה לוֹ:"" אַל תִּמְסֹר אֶת זֶה אֶלָּא
לַאֲחוֹתִי אוֹ לְנַעֲרָתָהּ הֻבּוּבּ“. אָמַר לָהּ:” בְּאַהֲבָה
וּבְכָבוֹד"". כְּשֶׁהִגִּיעַ הַמִּכְתָּב אֶל זַּיְן־אַלְמַוָאצִף,
הִכִּירָה שֶׁמַּסְרוּר הוּא שֶׁהִכְתִּיב אוֹתוֹ, וְהִכִּירָה אֶת
נַפְשׁוֹ בְּרֹךְ רַעֲיוֹנוֹתָיו. נָשְׁקָה אוֹתוֹ, וְשָׂמָה אוֹתוֹ עַל
עֵינֶיהָ, וְהִזִּילָה דְמָעוֹת מֵעַפְעַפֶּיהָ, וְלֹא פָסְקָה
מִלִּבְכּוֹת עַד שֶׁנִּתְעַלְּפָה. כְּשֶׁהִתְעוֹרְרָה בִּקְּשָׁה קֶסֶת
וּנְיָר וְכָתְבָה לוֹ תְשׁוּבָה לַמִּכְתָּב, וְתֵאֲרָה חִשְׁקָהּ
וְאַהֲבָתָהּ הָעַזָּה וְרִגְשׁוֹתֶיהָ, וַאֲשֶׁר הִיא בוֹ מִכִּסּוּפִים
אֶל הָאָהוּב. וְהִתְאוֹנְנָה עַל מַצָּבָהּ לְפָנָיו, וּמַה שֶּׁהִגִּיעַ
אֵלֶיהָ מִן הַצַּעַר עָלָיו.


הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וְשִׁבְעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר,
שֶׁזַּיְן־אַלְמַוָאצִף כָּתְבָה תְשׁוּבָה
לְמַסְרוּר עַל מִכְתָּבוֹ וְאָמְרָה לוֹ בוֹ:"" מִכְתָּב זֶה הוּא אֶל
אֲדוֹנִי וְרִבּוֹנִי, שׁוֹמֵר סוֹדִי וּצְפוּנִי, וְאוּלָם אַחֲרֵי זֶה,
הִנֵּה הֶחֱרִידוּנִי נְדוּדֵי שֵׁנָה בַלֵּילוֹת, וְהָלְכוּ וְרַבּוּ
הַמַּחֲשָׁבוֹת. וְאֶת רָחְקְךָ שֵׂאת וּסְבֹל לֹא אוּכַל, אַתָּה אֲשֶׁר
בְּיָפְיוֹ עַל שֶׁמֶשׁ וְיָרֵחַ עָלָה עָל. הַתְּשׁוּקָה חִלְחְלַתְנִי
וְהַהִתְרַגְּשׁוּת הִשְׁמִידַתְנִי. וְאֵיךְ זֶה לֹא אֶהְיֶה כָךְ
כְּשֶׁאֲנִי בַמֵּתִים? הוֹי זֹהַר הָעוֹלָם וּפְאֵר הַחַיִּים כֻּלָּם,
כְּלוּם לַאֲשֶׁר נִפְסְקוּ נְשִׁימוֹתָיו, תֶּעֱרַב כּוֹס מִשְׁתָּיו?
הֲרֵי אֵין הוּא עִם הַחַיִּים וְלֹא עִם הַמֵּתִים"". אַחַר־כָּךְ רָשְׁמָה
בָתֵּי־שִׁיר אֵלֶּה:

מִכְתָּבְךָ הוֹי מַסְרוּר, הִסְעִיר פְּגָעִים בְּתוֹכִי.
חֵי־אֵל אַחֲרֶיךָ לֹא אֶתְנַחֵם וְלֹא יֶאֱרַךְ רוּחִי.
וּבְקָרְאִי כְתַב־יָדְךָ כָּמְהוּ אֲבָרַי,
וְלֹא אֶחְדַּל רַוּוֹת צְמָאִי בְּמֵי דְּמָעַי.
וְלוּ עוֹף הָיִיתִי בִּכְנַף לַיְלָה עַפְתִּי אֵלֶיךָ.


לֹא אֵדַע טַעַם מָן וּשְׂלָו7 מַה הוּא אַחֲרֶיךָ.
קוֹנָם חַיִּים עָלַי אַחֲרֵי רָחְקְךָ הַרְחֵק.
כֻּלִּי עַל לַהַט פֵּרוּד לֹא אוּכַל הִתְחַזֵּק.



אַחַר־כָּךְ אִבְּקָה אֶת הַמִּכְתָּב בְּשַׁחַק משֶׁק
וְעִנְבָּר וְחָתְמָה אוֹתוֹ וְשָׁלְחָה בְיַד אַחַד הַסּוֹחֲרִים
וְאָמְרָה לוֹ: "" אַל תִּמְסְרֶנּוּ אֶלָּא לַאֲחוֹתִי נַסִים"".
כְּשֶׁהִגִּיעַ הַמִּכְתָּב אֶל אֲחוֹתָהּ נַסִים הִמְצִיאָה אוֹתוֹ
לְמַסְרוּר, נָשַׁק אוֹתוֹ וְהִנִּיחוֹ עַל עֵינָיו וּבָכָה עַד
שֶׁהִתְעַלֵּף.


זֶהוּ מַה שֶּׁהָיָה מֵעִנְיָנָם, וְאוּלָם בַּאֲשֶׁר
לְבַעְלָהּ שֶׁל זַיְן־אַלְמַוָאצִף, הִנֵּה כְּשֶׁנּוֹדַע לוֹ עַל־דְּבַר
חֲלִיפוֹת הַמִּכְתָּבִים בֵּין שְׁנֵיהֶם, הָיָה מַסִּיעָה אוֹתָהּ וְאֶת
נַעֲרוֹתֶיהָ מִמָּקוֹם לְמָקוֹם. אָמְרָה לוֹ זַיְן־אַלְמַוָאצִף:""
יִשְׁתַּבַּח הָאֵל, לְאןָ אַתָּה מַסִּיעַ אוֹתָנוּ וּמַרְחִיקֵנוּ מִן
הַמּוֹלֶדֶת?"" אָמַר לָהּ: "" אֶעֱבֹר בָּכֶן דֶּרֶךְ שָׁנָה, שֶׁלֹּא
יוּכְלוּ לְהַגִּיעַ אֲלֵיכֶן אִגְּרוֹת מַסְרוּר. רוֹאֶה אֲנִי כֵיצַד
נְטַלְתֶּן אֶת כָּל הוֹנִי וּנְתַתֶּם אוֹתוֹ לְמַסְרוּר. וַהֲרֵי כָל מַה
שֶּׁאָבַד לִי אֲנִי נוֹטְלוֹ מִכֶּן, וְאֶרְאֶה אִם יוֹעִיל לָכֶן
מַסְרוּר וְיוּכַל לְהַצִּילְכֶן מִיָּדִי“. הָלַךְ אֶל הַנַּפָּח וְעָשָׂה
לָהֶן שְׁלשָׁה כְבָלִים שֶׁל בַּרְזֶל, וְהֵבִיא אוֹתָם אֲלֵיהֶן,
וְהֵסִיר מַה שֶּׁהָיָה עֲלֵיהֶן מִבִּגְדֵי הַמֶּשִׁי וְהִלְבִּישׁ אוֹתָן
בְּגָדִים מִשֵּׂעָר שֶׁל גְּמַלִּים וְקִטֵּר אוֹתָן בְּגָפְרִית.
אַחַר־כָּךְ הֵבִיא אֲלֵיהֶן אֶת הַנַּפָּח וְאָמַר לוֹ:” שִׂים כְּבָלִים
אֵלֶּה בְרַגְלֵי נְעָרוֹת אֵלּוּ“. וְהָיְתָה הָרִאשׁוֹנָה שֶׁהִגִּישׁ
אֵלָיו, זַיְן־אַלְמַוָאצִף. כְּשֶׁרָאָה אוֹתָהּ הַנַּפָּח יָצָא
מִדַּעְתּוֹ וְנָשַׁךְ אֶת קְצוֹת אֶצְבְּעוֹתָיו וּפָרְחָה בִינָתוֹ
מֵרֹאשׁוֹ וְנִתּוֹסְפָה תְשׁוּקָתוֹ. אָמַר לַיְּהוּדִי:” מַה חֶטְאָן
שֶׁל נְעָרוֹת אֵלּוּ?"" אָמַר לוֹ:"" שִׁפְחוֹתַי הֵן וְגָנְבוּ הוֹנִי
וּבָרְחוּ מִמֶּנִּי“. אָמַר לוֹ הַנַּפָּח:” יָשִׂים אֱלֹהִים לְאַל אֶת
מַחְשַׁבְתְּךָ. אִלּוּ הָיוּ נְעָרוֹת אֵלּוּ אֵצֶל קָאצִ’י־הַקָּאצִ’ים,
וְהָיוּ חוֹטְאוֹת בְּכָל יוֹם אֶלֶף חֲטָאִים לֹא הָיָה מַעֲנִישָׁן.


וְאַף גַּם אֵין סִמָּנֵי גַנֶּבֶת נִכָּרִים בָּהּ, וְלֹא תוּכַל לִסְבֹּל
שֶׁיָּשִׂימוּ כְבָלִים בְּרַגְלֶיהָ“. בִּקֵּשׁ מִמֶּנּוּ שֶׁלֹּא
לִכְבֹּל אוֹתָהּ, וְהִתְחִיל לְהַעְתִּיר לְפָנָיו שֶׁלֹּא לְכָבְלָהּ”.
כְּשֶׁרָאֲתָה אֶת הַנַּפָּח כְּשֶׁהוּא מַעְתִּיר בַּעֲדָהּ לְפָנָיו,
אָמְרָה לַיְּהוּדִי:"" מְבַקֶּשֶׁת אֲנִי מִמְּךָ, אַל תּוֹצִיא אוֹתִי
לְעֵינֵי אִישׁ נָכְרִי זֶה“. אָמַר לָהּ:” וְכֵיצַד זֶה יָצָאת לְעֵינֵי
מַסְרוּר?"" לֹא הֵשִׁיבָה לוֹ תְשׁוּבָה. קִבֵּל אֶת עֲתִירַת הַנַּפָּח.
וְשָׂם בְּרַגְלֶיהָ כֶּבֶל קָטָן, וְאָסַר אֶת הַנְּעָרוֹת בִּכְבָלִים
כְּבֵדִים. וְהָיָה לְזַיְן־אַלְמַוָאצִף גּוּף עָדִין, שֶׁלֹּא יָכֹל
לִסְבֹּל אֶת הַלְּבוּשׁ הַגַּס. וְאוּלָם הִיא וְנַעֲרוֹתֶיהָ לֹא פָסְקוּ
לִלְבּשׁ אֶת בִּגְדֵי שֵׂעַר־הַגָּמָל לֹא בַלַּיְלָה וְלֹא בַיּוֹם, עַד
שֶׁהִרְזוּ גוּפוֹתֵיהֶן וְנִשְׁתַּנּוּ מַרְאֵהֶן. וְאוּלָם בַּאֲשֶׁר
לַנַּפָּח, הִנֵּה נָפְלָה בְלִבּוֹ אַהֲבָה עַזָּה לְזַיְן־אַלְמַוָאצִף.
הָלַךְ אֶל בֵּיתוֹ כְּשֶׁהוּא נֶאֱנָח אֲנָחוֹת כְּבֵדוֹת וְנָשָׂא קוֹלוֹ
בְבָתֵּי־שִׁיר אֵלֶּה:

תִּיבַשׁ יְמִינְךָ הוֹי נַפָּח, בַּאֲשֶׁר חִזְּקָה
אוֹתָם כְּבָלִים בָּרַגְלַיִם וּבַשְּׁרִירִים וְהִדְּקָה
כַבְלֵי רַגְלֵי גְבִירָה עֲדִינָה רַכָּה,
עַלְמָה מִפִּלְאֵי פְלָאִים נוֹצְרָה, הֻצָּקָה.
לוּ יָפְיָהּ קָאצִ’י־הַקָּאצִ’ים רָאָה, חִבְּבָה,
וְגֵאֶה, בִּמְרוֹם הַמַּעֲלָה הוֹשֵׁב הוֹשִׁיבָה.

וְהָיָה קָאצִ’י הַקָּאצִ’ים עוֹבֵר עַל פְּנֵי בֵיתוֹ
שֶׁל הַנַּפָּח, כְּשֶׁזֶּה מְפַזֵּם, נוֹשֵׂא קוֹלוֹ בְּבָתֵּי־שִׁיר
אֵלֶּה. שָׁלַח אַחֲרָיו. כְּשֶׁעָמַד לְפָנָיו, אָמַר לוֹ:"" נַפָּח,
נַעֲרָה זוֹ שֶׁהָיִיתָ הוֹגֶה בְּזִכְרָהּ וְלִבְּךָ טָרוּד
בְּאַהֲבָתָהּ, מִי הִיא?"" קָם הַנַּפָּח וְעָמַד עַל רַגְלָיו לִפְּנֵי
הַקָּאצִ’י, וְנָשַׁק אֶת יָדוֹ וְאָמַר לוֹ:"" יַאֲרִיךְ אֱלֹהִים אֶת
יְמֵי אֲדוֹנֵנוּ הַקָּאצִ’י, וְיַרְחִיב לוֹ בְחַיָּיו. הֲרֵי זוֹ נַעֲרָה
שֶׁתָּאֳרָהּ כָּךְ וְכָךְ“. הִתְחִיל מְתָאֵר לוֹ אֶת הַנַּעֲרָה וְכָל
מַה שֶּׁיֵּשׁ בָּהּ מִן הַיֹּפִי וּמִן הַחֵן וּמִן הַקּוֹמָה
וְהַגִּזְרָה וְהַתַּרְבּוּת וְהַשְּׁלֵמוּת, אֶת יְפִי פָּנֶיהָ
וּתְמִירוּת מָתְנֶיהָ וְכֹבֶד עַגְבוֹתֶיהָ. אַחַר־כָּךְ סִפֵּר לוֹ מַה
שֶּׁהִיא שְׁרוּיָה בוֹ מִן הַשִּׁפְלוּת וְהַמַּאֲסָר וְהַכְּבָלִים
וּמֵעוּט הַמָּזוֹן. אָמַר לוֹ הַקָּאצִ’י:” נַפָּח, הוֹבֵל אוֹתָהּ אֵלַי
וַהֲבִיאֶנָּה לְפָנַי, שֶׁנִּתְבַּע לָהּ זְכוּתָהּ, שֶׁהֲרֵי נֶעֶשְׂתָה
תְלוּיָה בְצַוָּארְךָ. וְאִם אֵין אַתָּה מְבִיאָה אֵלַי, יַעֲנִישְׁךָ
אֱלֹהִים בְּיוֹם הַדִּין“. אָמַר לוֹ הַנַּפָּח:” שָׁמַעְתִּי
וּפְקֻדָּתְךָ אֲמַלֵּא"". פָּנָה וְהָלַךְ תֵּכֶךְ וּמִיָּד אֶל מְעוֹנָהּ
שֶׁל זַיְן־אַלְמַוָאצִף וּמָצָא אֶת הַדֶּלֶת נְעוּלָה וְשָׁמַע קוֹל
עָרֵב מִלֵּב דּוֹאֵב, שֶׁכֵּן הָיְתָה זַיְן־אַלְמַוָאצִף בְּאוֹתָהּ
שָׁעָה נוֹשֵׂאת קוֹלָהּ בְּבָתֵּי־שִׁיר אֵלֶּה:

הָיִיתִי בְמוֹלַדְתִּי מְאֻחֶדֶת עִם יְדִידַי,
וַאֲהוּבִי יְמַלֵּא לִי, צְלוּלִים גְּבִיעַי.
נָקְפוּ בֵינֵינוּ בַּאֲשֶׁר הִתְאַוֵּינוּ מִגִּיל,
וְלֹא יָדַעְנוּ בֵּין שַׁחַר וָעֶרֶב יַאֲפִיל.
בִּלִּינוּ זְמַנֵנוּ וְהֵשִׁיבוּ לָנוּ נְפָשׁוֹת
כּוֹס וְעוּד וְנֵבֶל וּשְׂמָחוֹת.
וַיַּפְרֵד חֲבִילָתֵנוּ הַזְּמַן וַחֲלִיפוֹתָיו.
הָאָהוּב רָחַק, וְהַנֹּעַם הָלְכוּ עִתּוֹתָיו.
וּלְאַוי וְעוֹרֵב הַפֵּרוּד מִפָּנֵינוּ יֵעָצֵר,
וְשַׁחַר אִחוּדִי בָּאֲוִיר וּלְוַאי, וְיָאֵר.



כְּשֶׁשָּׁמַע הַנַּפָּח שִׁיר זֶה הַמְתֻקָּן, בָּכָה
בִדְמָעוֹת כִּדְמֹעַ הֶעָנָן. דָּפַק בַּדֶּלֶת עֲלֵיהֶן. אָמְרוּ:"" מִי
בַדֶּלֶת?"" אָמַר לָהֶן:"" אֲנִי הַנַּפָּח"", וְהִגִּיד לָהֶן מַה שֶּׁאָמַר
הַקָּאצִ’י, וְשֶׁהוּא מְבַקֵּשׁ שֶׁתָּבֹאנָה לְפָנָיו, וּלְהַשְׁמִיעַ
לְפָנָיו תְּבִיעָתָן, כְּדֵי שֶׁיִּשְׁפֹּט מִשְׁפָּטָן.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וּשְׁמוֹנָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁהִגִּיד הַנַּפָּח לְזַיְן־אַלְמַוָאצִף, מַה שֶּׁאָמַר הַקָּאצִ’י
וְשֶׁהוּא מְבַקֵּשׁ שֶׁתָּבֹאנָה אֵלָיו לִתְבֹּעַ מִשְׁפָּטָן
וְיַעֲנִישׁ אֶת בַּעַל־דִּינָן, אָמְרָה לַנַּפָּח:"" כֵּיצַד נֵלֵךְ
אֵלָיו וְהַדֶּלֶת נְעוּלָה עָלֵינוּ, וְהַכְּבָלִים בְּרַגְלֵינוּ,
וְהַמַּפְתְּחוֹת עִם הַיְּהוּדִי?"" אָמַר לָהֶן הַנַּפָּח:"" עוֹשֶׂה אֲנִי
מַפְתְּחוֹת לַמַּנְעוּלִים וְאֶפְתַּח בָּהֶם אֶת הַדֶּלֶת וְאֶת
הַכְּבָלִים“. אָמְרוּ לוֹ:” וּמִי יַגִּיד לָנוּ הֵיכָן בֵּית
הַקָּאצִ’י?"" אָמַר לָהֶן הַנַּפָּח:"" אֲנִי מְתָאֵר לָכֶן אוֹתוֹ“.
אָמְרָה לוֹ זַיְן־אַלְמַוָאצִף:” וְכֵיצַד זֶה נָבוֹא לִפְנֵי הַקָּאצִ’י,
וְאָנוּ לְבוּשׁוֹת בִּגְדֵי שֵׂעַר הַגָּמָל מְקֻטָּרוֹת בְּגָפְרִית?""
אָמַר לָהֶן הַנַּפָּח:"" הַקָּאצִ’י לֹא יְגַנֶּה אֶתְכֶן, שֶׁהֲרֵי אַתֶּן
בְּמַצָּב זֶה"". הִזְדָּרֵז הַנַּפָּח תֵּכֶך וּמִיָּד וְתִקֵּן
מַפְתְּחוֹת לַמַּנְעוּלִים. פָּתַח אֶת הַדֶּלֶת וּפָתַח אֶת הַכְּבָלִים
וְהִתִּיָרם מֵרַגְלֵיהֶן, וְהוֹצִיאָן וְהֶרְאָה לָהֶן אֶת בֵּית
הַקָּאצִ’י, הֵסִירָה נַעֲרָתָהּ הֻבּוּבּ מַה שֶּׁהָיָה עַל גְּבִרְתָּהּ
מִבִּגְדֵי שְׂעַר הַגָּמָל וְהוֹלִיכָה אוֹתָהּ אֶל בֵּית־הַמֶּרְחָץ,
וְרָחֲצָה אוֹתָהּ וְהִלְבִּישָׁה אוֹתָהּ בִּגְדֵי מֶשִׁי. חָזַר מַרְאֶהָ
אֵלֶיהָ. וּלְמַעַן יְהֵא הַמַּזָּל הַטּוֹב שָׁלֵם, הָיָה בַעְלָהּ
בְּמִשְׁתֶּה אֵצֶל הַסּוֹחֲרִים.


הִתְקַשְּׁטָה זַיְן־אַלְמַוָאצִף בַּקִּשּׁוּט הַיָּפֶה
בְיוֹתֵר וְהָלְכָה אֶל בֵּית הַקָּאצִ’י. כְּשֶׁרָאָה אוֹתָהּ הַקָּאצִ’י,
קָם וְעָמַד עַל רַגְלָיו. נָתְנָה לוֹ שָׁלוֹם בְּנֹעַם מִדְבָּרָהּ
וּמֶתֶק מִבְטָאָהּ וְיָרְתָה בוֹ בְתוֹךְ זֶה חֵץ מַבָּטָהּ. אָמְרָה
לוֹ:"" יַאֲרִיךְ אֱלֹהִים חַיֵּי אֲדוֹנֵנוּ הַקָּאצִ’י, וִיאַמֵּץ עַל
יָדוֹ אֶת הַמּוֹסְרִים דִֹינָם לוֹ“. סִפְּרָה לַקָּאצִ’י עַל דְּבַר
הַנַּפָּח וּמַה שֶּׁשָּפַעל עִמָּהּ מִמַּעֲשֵׂה הַנְּדִיבוּת וּמַה
שֶּׁעָשָׂה בָהּ הַיְּהוּדִי מִן הָעִנּוּיִים הַמַּדְהִימִים אֶת
הַלְּבָבוֹת, וְכִי הָלַךְ וָרַב אָבְדָנָן מִבְּלִי שֶׁיִּמְצְאוּ מִי
שֶׁיְּשַׁחְרְרֵן. אָמַר לָהּ הַקָּאצִ’י:” מַה שְּׁמֵךְ?"" אָמְרָה לוֹ:""
שְׁמִי זַיְן־אַלְמַוָאצִף וְנַעֲרָתִי זוֹ הֻבּוּבּ שְׁמָהּ“. אָמַר לָהּ
הַקָּאצִ’י:” שְׁמֵךְ מַתְאִים לַאֲשֶׁר נִקְרְאָה בוֹ, וּכְבִטּוּיוֹ כֵן
מַשְׁמָעוֹ“. חִיְּכָה וְעָטְתָה אֶת פָּנֶיהָ. אָמַר לָהּ הַקָּאצִ’י:”
זַיְן־אַלְמַוָאצִף, כְּלוּם יֵשׁ לָךְ בַּעַל אוֹ לֹא?"" אָמְרָה:"" אֵין
לִי בַעַל“. אָמַר לָהּ:” וּמַה דָּתֵךְ?"" אָמְרָה לוֹ:"" דָּתִי דַת
הָאִסְלָאם, וַעֲדָתִי עֲדַת הַטּוֹב בָּאָדָם“.8 אָמַר לָהּ:” הִשָּׁבְעִי בְחֻקַּת הַתּוֹרָה בַעֲלַת הָאוֹתוֹת
וְהַהַזְהָרָה,9 שֶׁאַתְּ נִמְנֵית עַל עֲדַת
הַטּוֹב בָּאָדָם“. נִשְׁבְּעָה לוֹ וְאָמְרָה אֶת מַאֲמַר
הָעֵדוּת.10 אָמַר לָהּ הַקָּאצִ’י:” וְכֵיצַד
זֶה כָלוּ עֲלוּמַיִךְ עִם הַיְּהוּדִי הַזֶּה?"" אָמְרָה לוֹ:"" דַּע
הַקָּאצִ’י, יַאֲרִיךְ אֱלֹהִים חַיֶּיךְ לְשׂבַע רְצוֹנֶךָ, וְיִתֵּן לְךָ
מִשְׁאֲלוֹת לִבֶּךְ, וְיַחְתֹּם בַּטּוֹב וּבַיָּשָׁר אֶת מַעֲשֶׂיךָ,
שֶׁאָבִי עָזַב לִי אַחֲרֵי פְטִירָתוֹ חֲמִשָּׁה עָשָׂר אֶלֶף דִּינָר,
וְהִנִּיחָם בְּיָדוֹ שֶׁל יְהוּדִי זֶה, שֶׁיִּסְחַר בָּהֶם וְהָרֶוַח
בֵּינֵינוּ וּבֵינוֹ, וְהַקֶּרֶן קַיֶּמֶת בָּרוּר כְּחֻקַּת הַדָּת.
וּכְשֶׁמֵּת אָבִי, חָמַד אוֹתִי הַיְּהוּדִי וּבִקְּשַׁנִי מֵאִמִּי
לָשֵׂאת אוֹתִי לְאִשָּׁה לוֹ. אָמְרָה לוֹ אִמִּי: “כֵּיצַד זֶה אוֹצִיא
אוֹתָהּ מִדָּתָהּ וַאֲשִׁיתֶנָּה יְהוּדִיָּה? הֲרֵינִי מוֹסֶרְךָ
לַשִּׁלְטוֹנוֹת”. פָּחַד אוֹתוֹ יְהוּדִי מִדְּבָרֶיהָ וְנָטַל אֶת
הַמָּמוֹן וּבָרַח לִמְדִינַת עַדַן. וּכְשֶׁשָּׁמַעְנוּ שֶׁהוּא
בִמְדִינַת עַדַן, בָּאנוּ לְחַפֵּשׂ אַחֲרָיו. כְּשֶׁנִּפְגַּשְׁנוּ
עִמּוֹ בְאוֹתָהּ מְדִינָה, אָמַר לָנוּ שֶׁהוּא עוֹסֵק בִּסְחוֹרָה,
וְקוֹנֶה סְחוֹרָה אַחֲרֵי סְחוֹרָה, וְהֶאֱמַנּוּ לוֹ. לֹא פָסַק לַעֲקֹב
אוֹתָנוּ עַד שֶׁחֲבָשָׁנוּ וּכְבָלָנוּ וְעִנָּה אוֹתָנוּ בַּקָּשִׁים
שֶׁבָּעִנּוּיִים, בְּשָׁעָה שֶׁאָנוּ נָכְרִיּוֹת וְאֵין לָנוּ עוֹזֵר
מִבַּלְעֲדֵי אֱלֹהִים יִתְעַלֶּה וַאֲדוֹנֵנוּ הַקָּאצִ’י“. כְּשֶׁשָּׁמַע
הַקָּאצִ’י סִפּוּר זֶה אָמַר לְנַעֲרָתָהּ הֻבּוּבּ:” הַאִם גְּבִרְתֵּךְ
הִיא זוֹ וְנָכְרִיּוֹת אַתֶּן? וְאֵין לָהּ בַּעַל?"" אָמְרָה לוֹ:"" הֵן“.
אָמַר לָהּ: "" הַשֵּׂא אוֹתָהּ לִי, וַאֲנִי מִתְחַיֵּב לְשַׁחְרֵר
עֲבָדִים וְלָצוּם וְלַעֲלוֹת לְרֶגֶל וְלָתֵת צְדָקָה, אִם אֵין אֲנִי
מַצִּיל לָכֶן מַה שֶּׁמַּגִּיעַ לָכֶן מִכֶּלֶב זֶה אַחֲרֵי שֶׁאֲשַׁלֵּם
לוֹ כְפָעֳלוֹ”. אָמְרָה לוֹ הֻבּוּבּ:"" הֲרֵי לִדְבָרֶיךָ אֶשְׁמַע
וְלִפְקֻדָּתְךָ נְצַיֵּת“. אָמַר לָהּ הַקָּאצִ’י:” לְכִי וְהַרְגִיעִי
לִבֵּךְ וְלֵב גְּבִרְתֵּךְ, וּמָחָר אִם יִרְצֶה אֱלֹהִים יִתְעַלֶּה
שׁוֹלֵחַ אֲנִי אֶל כּוֹפֵר זֶה, וּמַצִּיל לָכֶן אֶת הַמַּגִּיעַ לָכֶן
מִיָּדוֹ, וְתִרְאִי פְלָאוֹת מַה שֶּׁאֲנִי מַעֲנִישׁ אוֹתוֹ“. בֵּרְכָה
אוֹתוֹ הַנַּעֲרָה, וְנִפְטְרָה מֵעָלָיו וְהִנִּיחָה אוֹתוֹ בְּצַעַר
וְכִסּוּפִים וְאַהֲבָה עַזָּה. וְאַחֲרֵי שֶׁנִּפְטְרָה מִמֶּנּוּ הִיא
וּגְבִרְתָּהּ שָׁאֲלוּ לִמְעוֹנוֹ שֶׁל הַקָּאצִ’י הַשֵּׁנִי. וְהֶרְאוּ
אוֹתוֹ לָהֶן. כְּשֶׁעָמְדוּ לְפָנָיו, הִגִּידוּ לוֹ אוֹתוֹ עִנְיָן
וְכָזֹאת אֵצֶל הַשְּׁלִישִׁי וְהָרְבִיעִי, עַד שֶׁהִגִּישָׁה עִנְיָנָהּ
לִפְנֵי אַרְבַּעַת הַקָּאצִ’ים שֶׁל בֵּית־הַמִּשְׁפָּט, וְכָל אֶחָד
מְבַקְּשָׁהּ לְהִנָּשֵׂא לוֹ, וְהִיא אוֹמֶרֶת לוֹ”:"" הֵן“. מִבְּלִי
שֶׁיָּדַע אֶחָד מֵהֶם עַל דְּבַר חֲבֵרוֹ. וְהָיָה כָל אֶחָד חוֹמְדָהּ
בְּשָׁעָה שֶׁהַיְּהוּדִי אֵינוֹ יוֹדֵעַ כְּלוּם מִכָּל זֶה, מִשּׁוּם
שֶׁהָיָה בְּבֵית־הַמִּשְׁתֶּה. כְּשֶׁהֵאִיר הַבֹּקֶר, קָמָה נַעֲרָתָהּ
וְשָׁתָה עָלֶיהָ לְבוּשׁ מִן הַמְפֹאָרִים שֶׁבַּמַּלְבּוּשִׁים
וְנִכְנְסָה עִמָּהּ אֶל אַרְבַּעַת הַקָּאצִ’ים בִּמְקוֹם
מוֹשַׁב־הַמִּשְׁפָּט. כְּשֶׁרָאֲתָה אֶת אַרְבַּעַת הַקָּאצִ’ים שֶׁבָּאוּ
גִּלְּתָה אֶת פָּנֶיהָ וְהֵסִירָה אֶת צְעִיפָה וְנָתְנָה לָהֶם שָׁלוֹם,
וְהֶחֱזִירוּ לָהּ שָׁלוֹם. הִכִּיר אוֹתָהּ כָּל אֶחָד מֵהֶם, וְהָיָה
אֶחָד מֵהֶם כּוֹתֵב, וְנָפַל הָעֵט מִיָּדוֹ, וְאֶחָד מֵהֶם מְשׂוֹחֵחַ,
וְהָיְתָה לְשׁוֹנוֹ מְגַמְגֶּמֶת, וְאֶחָד מֵהֶם חוֹשֵׁב חֶשְׁבּוֹנוֹת
וְטוֹעֶה בְחֶשְׁבּוֹנוֹ. אָמְרוּ לָה:” יְפַת הַסְּגֻלּוֹת,
וְהַמֻּפְלָגָה בְחִנָּהּ, אַל יְהֵא לִבֵּךְ אֶלָּא בְשַׁלְוָה, שֶׁאֵין
זֹאת אֶלָּא שֶׁאָנוּ מַצִּילִים לָךְ אֶת הַמַּגִּיעַ לָךְ וּמְמַלְּאִים
אֶת חֶפְצֵךְ"". בֵּרְכָה אוֹתָם וְנִפְרְדָה מֵהֶם וְהָלְכָה לָהּ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וַחֲמִשִּׁים
וְתִשְׁעָה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַקָּאצִ’ים
אָמְרוּ לְזַיְן־אַלְמַוָאצִף:"" יְפַת הַסְּגֻלּוֹת וְהַמֻּפְלָגָה
בְחִנָּהּ, אַל יְהֵא לִבֵּךְ אֶלָּא בְשַׁלְוָה, שֶׁאֵין זֹאת אֶלָּא
שֶׁאָנוּ מַצִּילִים לָךְ אֶת הַמַּגִּיעַ לָךְ וּמְמַלְּאִים אֶת חֶפְצֵךְ
"". בֵּרְכָה אוֹתָם וְנִפְרְדָה מֵהֶם וְהָלְכָה לָהּ. וְהָיָה כָל זֶה,
כְּשֶׁהַיְּהוּדִי שׁוֹהֶה אֵצֶל חֲבֵרָיו בַּמִּשְׁתֶּה, וְאֵינוֹ יוֹדֵעַ
בַּדָּבָר. וְהָיְתָה זַיְן־אַלְמַוָאצִף קוֹרֵאת לְכָל אֲדוֹנֵי
הַמִּשְׁפָּט הַשּׁוֹפְטִים וּלְרַבֵּי הַסּוֹפְרִים הַמַּחֲזִיקִים
בָּעֵטִים לִהְיוֹת בְּעוֹזְרֶיהָ נֶגֶד הַכּוֹפֵר שֶׁאֵינוֹ מַאֲמִין
וּלְהַצִּילָהּ מִכְּאֵב יִסּוּרֶיהָ. בָּכְתָה וְנָשְׂאָה קוֹלָהּ
בְּבָתֵּי־שִׁיר אֵלֶּה:

זִלְגִי דִמְעָה כְמַבּוּל, הוֹי עֵינִי.
אוּלַי בְּדִמְעִי תְכַבִּי אֶת אֲשֶׁר יוֹגֵנִי.
אַחֲרֵי לָבְשִׁי רִקְמַת־מֶשִׁי,
הָיָה מַלְבּוּשׁ נְזִירִים לְבוּשִׁי,
וּמִקְטַר לְבִגְדִי בִּמְקוֹם בְּשָׂמִים.
מַה שּׁוֹנֶה מִן הַנַּד וּצְמָחִים חֵירָנִים
לוּ יָדַעְתָּ מַסְרוּר הַמַּצָּב בּוֹ הִנֵּנִי,
לֹא הָיִיתָ נוֹשֵׂא שִׁפְלוּתִי וּקְלוֹנִי.
וְהֻבּוּבּ בְּכַבְלֵי בַרְזֶל שְׁבוּיָה הִנָּהּ,
בְּיַד כּוֹפֵר בָּאֶחָד הַדַּיָּן נִתְּנָה.
וָאֶנָּזֵר מִדַּת הַיְּהוּדִים וְדַרְכָּם,
וְכַיּוֹם דָּתִי דַּת הַנִּכְבָּדִים בְכֻלָּם.
וָאֶשְׁתַּחֲוֶה לָרַחֲמָן כְּמֻסְלִם, מְסוּרָה.
וָאֵלֵךְ בְּחֻקַּת מֻחַמָּד הַבְּרוּרָה.
מַסְרוּר, הָאַהֲבָה בֵינֵינוּ אַל תִּשְׁכַּח נָא,
וּשְׁמֹר מָסֹרֶת־הַבְּרִית וְהָאֲמָנָה.
הֲמִירוֹתִי דָתִי מֵחֶשְׁקִי בְךָ, וַאֲנִי
מֵעָצְמַת אַהֲבָתִי צְפַנְתִּיהָ בִּצְפוּנִי.
הִזְדָּרֵז אֵלֵינוּ, תִּשְׁמֹר יְדִידוּתְךָ אִתִּי
כִּשְׁמֹר הָאָצִיל, וְאַל מְפַגֵּר אַל נָא תְהִי.

אַחֲרֵי זֶה כָתְבָה מִכְתָּב הַמֵּכִיל בְּתוֹכוֹ כָּל
מַה שֶּׁעָשָׂה לָהּ הַיְּהוּדִי מֵרֵאשִׁית וְעַד אַחֲרִית, וְרָשְׁמָה
בְסוֹפוֹ אוֹתָם בָּתֵּי־שִׁיר. קִפְּלָה אֶת הַמִּכְתָּב וְהוֹשִׁיטָה
אוֹתוֹ לְנַעֲרָתָהּ הֻבּוּבּ וְאָמְרָה לָהּ:“שִׁמְרִי מִכְתָּב זֶה
בְכִיסֵךְ עַד שֶׁנִּשְׁלַח אוֹתוֹ אֶל מַסְרוּר. וַעֲדַיִן הֵם בְּכָךְ
כְּשֶׁהַיְּהוּדִי נִכְנַס אֲלֵיהֶן וְרָאָה אוֹתָן שְׂמֵחוֹת. אָמַר
לָהֶן:” מַה לִּי שֶׁאֲנִי רוֹאֶה אֶתְכֶן בְּשִׂמְחָה? כְּלוּם
הִגִּיעַ אֲלֵיכֶן מִכְתָּב מֵאֵת יְדִידְכֶן
מַסְרוּר?"" אָמְרָה לוֹ זַיְן־אַלְמַוָאצִף:"" אָנוּ אֵין לָנוּ עוֹזֵר
נֶגְדֶּךָ בִּלְתִּי אִם אֱלֹהִים יִשְׁתַּבַּח וְיִתְעַלֶּה, שֶׁהוּא הוּא
אֲשֶׁר יַצִּילֵנוּ מֵעֲרִיצוּתְךָ. וְאִם אֵין אַתָּה מַחֲזִיר אוֹתָנוּ
אֶל אַרְצֵנוּ וּמוֹלַדְתֵּנוּ, הֲרֵי אָנוּ מְדַיְּנִים אִתְּךָ לִפְנֵי
מוֹשְׁלָהּ שֶׁל מְדִינָה זוֹ וְהַקָּאצִ’י שֶׁלָּהּ“. אָמַר לָהֶן
הַיְּהוּדִי:” וּמִי הוּא שֶׁהִתִּיר אֶת הַכְּבָלִים מֵעַל רַגְלֵיכֶן?
וְאוּלָם אֵין זֹאת אֶלָּא שֶׁאֲנִי עוֹשֶׂה לְכָל אַחַת מִכֶּן
שַׁלְשְׁלָאוֹת בְּמִשְׁקָל עֲשָׂרָה רֻטְלִים, וּמַעֲבִיר אֶתְכֶן בְּכָל
הָעִיר מִסָּבִיב“. אָמְרָה לוֹ הֻבּוּבּ:” כָּל מַה שֶּׁאַתָּה
מִתְכַּוֵּן לַעֲשׂוֹת לָנוּ, תִּפֹּל בּוֹ, אִם יִרְצֶה אֱלֹהִים
יִתְעַלֶּה, אַתָּה עַל שֶׁהִרְחַקְתָּ אוֹתָנוּ מִמּוֹלַדְתֵּנוּ. לְמָחָר
אָנוּ עוֹמְדִים אִתְּךָ לִפְנֵי מוֹשְׁלָהּ שֶׁל מְדִינָה זוֹ"".
נִשְׁאֲרוּ בְכָךָ עַד הַבֹּקֶר. קָם הַיְּהוּדִי וּבָא אֶל הַנַּפָּח
שֶׁיַּעֲשֶׂה שַׁלְשְׁלאֹות לָהֶן. בְּאוֹתָהּ שָׁעָה קָמָה
זַיְן־אַלְמַוָאצִף הִיא וְנַעֲרָתָהּ וּבָאוּ לְבֵית־הַמִּשְׁפָּט,
וְנִכְנְסוּ לְתוֹכוֹ.


רָאֲתָה אֶת הַקָּאצִ’ים וְנָתְנָה לָהֶם שָׁלוֹם,
וְהֶחֱזִירוּ לָהּ שָׁלוֹם כָּל הַקָּאצִ’ים. אָמַר קָאצִ’י־הַקָּאצִ’ים
לְאֵלֶּה שֶׁמִּסָּבִיב לוֹ:"" הֲרֵי אִשָּׁה זוֹ יָפָה הִיא כְפָאטִמָה בַת
הַנָּבִיא, וְכָל הָרוֹאֶה אוֹתָהּ אוֹהֲבָהּ וְנִכְנָע לְיָפְיָהּ
וְחִנָּהּ“. שָׁלַח אַרְבָּעָה שְׁלִיחִים, וְהָיוּ כֻלָּם מִצֶּאֱצָאֵי
הַנָּבִיא, וְאָמַר לָהֶם:” הָבִיאוּ אֶת בַּעַל־דִּינָהּ בַּגָּרוּעַ
שֶׁבַּמַּצָּבִים"".


זֶהוּ מַה שֶּׁהָיָה מֵעִנְיָנָהּ. וְאוּלָם בַּאֲשֶׁר
לַיְּהוּדִי, הִנֵּה כְשֶׁעָשָׂה לָהֶן אֶת הַשַּׁלְשְׁלָאוֹת פָּנָה וּבָא
אֶל הַבַּיִת וְלֹא מָצָא אוֹתָן בּוֹ, וְנָבוֹךְ בְּעִנְיָנוֹ. וַעֲדַיִן
הוּא בְכָךְ, וְהִנֵּה כְבָר נִטְפְּלוּ לוֹ וְהִכּוּהוּ מַכָּה קָשָׁה,
וּגְרָפוּהוּ, סָחֹב אוֹתוֹ עַל פָּנָיו עַד שֶׁהֵבִיאוּ אוֹתוֹ אֶל
הַקָּאצִ’י. כְּשֶׁרָאָה אוֹתוֹ הַקָּאצִ’י, נָזַף בּוֹ וְגָעַר וְאָמַר
לוֹ:"" אוֹי לְךָ אוֹיֵב אֱלֹהִים, כְּלוּם הִגִּיעָה עַזּוּתְךָ עַד כְּדֵי
זֶה שֶׁעָשִׂיתָ מַה שֶּׁעָשִׂיתָ, וְהִרְחַקְתָּ אוֹתָן מִמּוֹלַדְתָּן
וְגָנַבְתָּ אֶת מָמוֹנָן, וְאַתָּה מְבַקֵּשׁ לַעֲשׂוֹתָן יְהוּדִיּוֹת?
כֵּיצַד זֶה תְבַקֵּשׁ לַהֲפֹךְ מֻסְלִמִים לְכוֹפְרִים?"" אָמַר לוֹ
הַיְּהוּדִי; “אֲדוֹנִי, אִשְׁתִּי הִיא זוֹ”. כְּשֶׁשָּׁמְעוּ הַקָּאצִ’ים
דְּבָרִים אֵלֶּה מִפִּיו, צָעֲקוּ כֻלָּם וְאָמְרוּ:"" הַפִּילוּ כֶלֶב זֶה
לָאָרֶץ, וְהַכּוּ אוֹתוֹ בְנַעֲלֵיכֶם עַל פָּנָיו וְהַכּוּ אוֹתוֹ
מַכּוֹת מַכְאִיבוֹת, שֶׁאֵין כַּפָּרָה לְחַטָּאתוֹ“. הֵסִירוּ מֵעָלָיו
אֶת בְּגָדָיו שֶׁל מֶשִׁי, וְהִלְבִּישׁוּהוּ בְגָדִים שֶׁל
שְׂעַר־הַגָּמָל, וְהִשְׁלִיכוּ אוֹתוֹ לָאָרֶץ וּמֵרְטוּ אֶת זְקָנוֹ
וְהִכּוּ אוֹתוֹ מַכּוֹת מַכְאִיבוֹת עַל פָּנָיו בַּנְּעָלִים.
אַחַר־כָּךְ הִרְכִּיבוּ אוֹתוֹ עַל חֲמוֹר, וְשָׂמוּ אֶת פָּנָיו
לַאֲחוֹרֵי הַחֲמוֹר, וְנָתְנוּ בְיָדוֹ אֶת זְנַב הַחֲמוֹר שֶׁיַּחֲזִיק
בּוֹ וְסוֹבְבוּ עִמּוֹ בְכָל הָעִיר מִסָּבִיב, עַד שֶׁהִצִּיגוּ אוֹתוֹ
לְרַאֲוָה בְכָל הָעִיר. אַחַר־כָּךְ חָזְרוּ עִמּוֹ אֶל הַקָּאצִ’י,
כְּשֶׁהוּא בְשִׁפְלוּת רַבָּה. שָׁפְטוּ אוֹתוֹ אַרְבַּעַת הַקָּאצִ’ים
לִכְרֹת אֶת יָדָיו וְרַגְלָיו וְשֶׁאַחֲרֵי זֶה יִצָּלֵב. נִדְהַם
הָאָרוּר מִדְּבָרִים אֵלֶּה וְאָמַר:” רַבּוֹתַי הַקָּאצִ’ים, מַה אַתֶּם
דּוֹרְשִׁם מִמֶּנִּי?"" אָמְרוּ לוֹ:"" אֱמֹר: נַעֲרָה זוֹ אֵינָהּ
אִשְׁתִּי, וְהַמָּמוֹן מָמוֹנָהּ, וַאֲנִי עָשִׂיתִי לָהּ עָוֶל
וְהוֹצֵאתִי אוֹתָהּ מִמּוֹלַדְתָּהּ"". הוֹדָה בְכָךְ וְכָתְבוּ אִשּׁוּר
עַל הוֹדָאָתוֹ, וְנָטְלוּ מִמֶּנּוּ אֶת הַמָּמוֹן וּמְסָרוּהוּ
לְזַיְן־אַלְמַוָאצִף, וְנָתְנוּ בְיָדָהּ אֶת הַתְּעוּדָה, וְיָצְאָה
לָהּ. וְהָיָה כָל מִי שֶׁהָיָה רוֹאֶה יָפְיָהּ וְחִנָּהּ, אָבְדוּ
עֶשְׁתּוֹנוֹתָיו. וּכְבָר חָשַׁב כָּל אֶחָד מִן הַקָּאצִ’ים, שֶׁהִיא
תְבַקֵּשׁ מַחֲסֶה לָהּ אֶצְלוֹ. וּכְשֶׁהִגִּיעָה אֶל בֵּיתָהּ,
הִצְטַיְּדָה בְכָל מַה שֶּׁהִיא זְקוּקָה לוֹ וְהִמְתִּינָה עַד
שֶׁנִּכְנַס הַלַּיְלָה וְנָטְלָה כָל מַה שֶּׁקַּל לְמַשָּׂא וְכָבֵד
לִמְחִיר וְנָסְעָה הִיא וְנַעֲרָתָהּ בְּחֶשְׁכַת הַלַּיְלָה. וְלֹא
פָסְקָה מִנְּסֹעַ דֶּרֶךְ שְׁלשָׁה יָמִים עַל לֵילוֹתֵיהֶם.


זֶהוּ מַה שֶּׁהָיָה מֵעִנְיַן זַיְן־אַלְמַוָאצִף.
וְאוּלָם בַּאֲשֶׁר לַקָּאצִ’ים, הִנֵּה אַחֲרֵי שֶׁהָלְכָה צִוּוּ לַחֲבשׁ
בְּבֵית הָאֲסוּרִים אֶת הַיְּהוּדִי בַּעְלָה.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת ְשִׁשִּׁים,
אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁהַקָּאצִ’ים צִוּוּ
לַחֲבשׁ בְּבֵית הָאֲסוּרִים אֶת הַיְּהוּדִי בַּעְלָה שֶׁל
זַיְן־אַלְמַוָאצִף. וּכְשֶׁהֵאִיר הַבֹּקֶר, הָיוּ הַקָּאצִ’ים וְהָעֵדִים
מְצַפִּים שֶׁתָּבוֹא אֶצְלָם זַיְן־אַלְמַוָאצִף וְלֹא בָאָה גַם אֵצֶל
אֶחָד מֵהֶם. אָמַר הַקָּאצִ’י שֶׁהָלְכָה אֵלָיו רִאשׁוֹנָה:"" רְצוֹנִי
לְטַיֵּל הַיּוֹם מִחוּץ לָעִיר, שֶׁעִנְיָן לִי שָׁמָּה“. רָכַב עַל
פִּרְדָּתוֹ וְלָקַח עִמּוֹ נַעֲרוֹ וְהִתְחִיל מְשׁוֹטֵט בְּסִמְטוֹת
הָעִיר לְאָרְכָּהּ וּלְרָחְבָּהּ, מְחַפֵּשׂ אַחֲרֵי זַיְן־אַלְמַוָאצִף,
וְלֹא נוֹדַע לוֹ כְלוּם עַל אוֹדוֹתֶיהָ. וַעֲדַיִן הוּא בְכָךְ
כְּשֶׁמָּצָא אֶת שְׁאָר שְׁלשֶׁת הַקָּאצִ’ים סוֹבְבִים בַּמָּקוֹם, וְכָל
אֶחָד מֵהֶם מְדַמֶּה שֶׁלֹּא נוֹעֲדָה אֶלָּא עִמּוֹ. שָׁאַל אוֹתָם
לְסִבַּת רָכְבָם וְסוֹבְבָם בְּסִמְטוֹת הָעִיר. סִפְּרוּ לוֹ עִנְיָנָם,
וְרָאָה שֶׁמַּצָּבָם כְּמַצָּבוֹ וּמִשְׁאַלְתָּם כְּמִשְׁאַלְתּוֹ.
הִתְחִילוּ כֻלָּם מְחַפְּשִׂים אַחֲרֶיהָ, וְלֹא נוֹדַע לָהֶם כְּלוּם עַל
אוֹדוֹתֶיהָ, וְחָזַר כָּל אֶחָד מֵהֶם לְבֵיתוֹ חוֹלֶה, וְשָׁכַב עַל
עֶרֶשׂ דְּוָי. נִזְכַּר קָאצִ’י הַקָּאצִ’ים בַּנַּפָּח וְשָׁלַח
אַחֲרָיו. כְּשֶׁבָּא לְפָנָיו, אָמַר לוֹ:” נַפָּח, יוֹדֵעַ אַתָּה
מַשֶּׁהוּ עַל דְּבַר הַנַּעֲרָה שֶׁהוֹבַלְתָּהּ אֵלֵינוּ? חֵי־אֱלֹהִים
שֶׁאִם אֵין אַתָּה מְגַלֶּה לִי עַל דְּבָרָהּ, אֲנִי מַכֶּה אוֹתְךָ
בְּשׁוֹטִים"". כְּשֶׁשָּׁמַע הַנַּפָּח אֶת דִּבְרֵי הַקָּאצִ’י, נָשָׂא
קוֹלוֹ בְּבָתֵּי־שִׁיר אֵלֶּה:

אָכֵן זוֹ אֲשֶׁר כָּבְשָׁה אוֹתִי בָאַהֲבָה.
כָּבְשָׁה כָּל הַיֹּפִי וּמְאוּם לֹא עָזְבָהּ.
כְּמֵהָה כְּאַיָּל תַּעֲרֹג וְעִנְבָּר תָּפִיחַ, וְתוֹפִיעַ
כְּשֶׁמֶשׁ, כְּגַלֵּי־יָם תָּנוּעַ.

אַחַר־כָּךְ אָמַר הַנַּפָּח:"" אֲדוֹנִי, חֵי־אֱלֹהִים,
מֵאָז הִסְתַּלְּקָה מִלִּפְנֵי מַעֲלָתוֹ הַנִּכְבָּדָה, לֹא רָאֲתָה
אוֹתָהּ עֵינִי. וּכְבָר כָּבְשָׁה אֶת לְבָבִי וְאֶת בִּינָתִי, וְהָיוּ
בָהּ שִׂיחִי וַהֲגִיגִי. וּכְבָר הָלַכְתִּי אֶל מְעוֹנָהּ וְלֹא
מְצָאתִיהָ, וְלֹא רָאִיתִי גַם אֶחָד שֶׁיַּגִּיד לִי עַל אוֹדוֹתֶיהָ.
וּכְאִלּוּ צָלְלָה בְתַחְתִּית מַיִם, אוֹ עָלְתָה אֶל שָׁמַיִם“.
כְּשֶׁשָּׁמַע הַקָּאצִ’י אֶת דְּבָרָיו נֶאֱנַח אֲנָחָה עַד
שֶׁנִּשְׁמָתוֹ כִּמְעַט פָּרְחָה וְאָמַר: "" וּלְוַאי וְלֹא הָיִינוּ
רוֹאִים אוֹתָהּ”. הִסְתַּלֵּק הַנַּפָּח, וְנָפַל הַקָּאצִ’י לְמִשְׁכָּב
וְתַשׁ כֹּחוֹ בִגְלָלָהּ, וְכֵן הָעֵדִים וּשְׁאָר שְׁלשֶׁת הַקָּאצִ’ים.
הָיוּ הָרוֹפְאִים הוֹלְכִים וְחוֹזְרִים אֲלֵיהֶם, וְאוּלָם לֹא מַחֲלָה
הַזְּקוּקָה לְרוֹפֵא הָיְתָה בָהֶם. נִכְנְסוּ נְשׂוּאֵי־הַפָּנִים אֶל
הַקָּאצִ’י הָרִאשׁוֹן וְנָתְנוּ לוֹ שָׁלוֹם וְשָׁאֲלוּ לְמַצָּבוֹ.
נֶאֱנַח וְגִלָּה מַה שֶּׁבִּצְפוּנוֹ וְנָשָׂא קוֹלוֹ בְבָתֵּי־שִׁיר
אֵלֶּה:

הַרְפּוּ מֵחָרֵף, דַּי לִי בִכְאֵבִי אָנוּשׁ.
וְסִלְחוּ לְקָאצִ’י הַשּׁוֹפֵט בְּנֵי־אֱנוֹשׁ.
יַצְדִּיקֵנִי כָל עַל אַהֲבָה אוֹתִי יְגַדֵּף
וְלֹא יְחָרֵף, כִּי חֲלַל אַהֲבָה אֵין לְחָרֵף.
קָאצִ’י הָיִיתִי וּבְעֶזְרִי הָיָה הַמַּזָּל,
וּבִכְתָבִי וּבְעֵטִי עָלִיתִי אֶל עָל,
עֲדֵי נוֹרֵיתִי בְּחֵץ לֹא רוֹפֵא לוֹ, מִתּוֹךְ
מַבַּט־נַעֲרָה בָאָה דָמַי לִשְׁפֹּךְ.
בָּאָה כְּמֻסְלִמִית מִתְאוֹנֶנֶת, רְעוּלָה,
כִּפְנִינִים חֲרוּזוֹת שִׁנֵּי פִיהָ, סְגֻלָּה.
הִסְתַּכַּלְתִּי בְּפָנֶיהָ, וְאַגַּן סַהַר נִגְלָה.
הוֹפִיעַ תַּחַת כְּנַף־לַיְלָה בָאֲפֵלָה.
פָּנִים מְאִירִים וּפֶה מְחַיֵּךְ פִּלְאִי,
מִכַּף רֶגֶל וְעַד רֹאשׁ כָּלְלָהּ יְפִי.
בְּחַיַּי לֹא רָאֲתָה עֵינִי כְמַרְאָהּ
בַּעֲרָב וּפָרַס בְּכָל הַבְּרִיאָה.
הוֹי יֹפִי. מַה הִבְטִיחַתְנִי, אוֹמֶרֶת שָׁם:
“אִם הִבְטַחְתִּי אֲמַלֵּא, קָאצִ’י כָל אָדָם”.
זֶה מַצָּבִי וְזֶה נִתְנַסֵּיתִי בוֹ אָנִי.
אַל תִּשְׁאֲלוּ בְנֵי־בִינָה עַל הַיָּגוֹן הוֹגָנִי.
נִתְנַסֵּיתִי בָהּ הַרְפּוּ אֵפוֹא מִגַּדְּפִי.
מִכַּף רוֹבֶה־קַשָּׁת חֵץ נוֹרָה בִי.
בָּאַתְנִי אִשָּׁה הֻבּוּבּ שְׁמָהּ,
תִּמְנֶה יְמֵי־חַיִּים שָׁנָה עַל שָׁנָה.
וְעִמָּהּ תִּינוֹקֶת גִּלְּתָה פָנִים לָהּ,
עוֹלִים עַל אַגַּן־סַהַר בִּכְנַף אֲפֵלָה.
הֶרְאֲתָה כָל יָפְיָהּ וְהִיא מִתְאוֹנֶנֶת,
וְדִמְעַת עַפְעַפֶּיהָ שׁוֹטֶפֶת זוֹרֶמֶת.
שָׁמַעְתִּי דְבָרֶיהָ וְהִסְתַּכַּלְתִּי בָהּ,
וּבְפֶה מְחַיֵּךְ אוֹתִי רִמְּתָה.
וַתִּסַּע עִם לִבִּי אֶל אֲשֶׁר הָלָכָה.
וְאוֹתִי מְמֻשְׁכָּן לְאַהֲבָתִי הִנִּיחָה.
זֶה סִפּוּרִי. לְמַצָּבִי קוֹנְנוּ,
וְקָאצִ’י בִמְקוֹמִי אֶת תַּלְמִידִי מַנּוּ.

נֶאֱנַק אֲנָקָה וְעָזְבָה נִשְׁמָתוֹ אֶת גּוּפוֹ.
הֵכִינוּ לוֹ צָרְכֵי קְבוּרָתוֹ וּקְבָרוּהוּ וְהִתְפַּלְּלוּ לְרַחֲמֵי
אֱלֹהִים עָלָיו. אַחַר־כָּךְ פָּנוּ וְהָלְכוּ אֶל הַקָּאצִ’י
הַשְּׁלִישִׁי וּמְצָאוּהוּ חוֹלֶה, וְהִגִּיעַ לוֹ מַה שֶּׁהִגִּיעַ
לַשֵּׁנִי, וְכָךְ הָרְבִיעִי, וּמָצְאוּ אֶת כֻּלָּם חוֹלִים
מֵאַהֲבָתָהּ, שֶׁכֵּן כָּל מִי שֶׁרָאָה אוֹתָהּ מֵת בְּאַהֲבָתָהּ, וְאִם
לֹא מֵת הָיָה מִתְעַנֶּה בְיִסּוּרֵי תְשׁוּקָתוֹ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְשִׁשִּׁים
וְאֶחָד, אָמְרָה:"" שָׁמַעְתִּי, הַמֶּלֶךְ הַמְאֻשָּׁר,
שֶׁאַנְשֵׁי־הָעִיר מָצְאוּ אֶת כָּל הַקָּאצִ’ים וְהָעֵדִים חוֹלִים
בְּאַהֲבָתָהּ, וְשֶׁכָּל מִי שֶׁהָיָה רוֹאֶה אוֹתָהּ מֵת מֵאַהֲבָתוֹ
לָהּ, וְאִם לֹא מֵת הָיָה מִתְעַנֶּה בְיִסּוּרֵי תְשׁוּקָתוֹ.


זֶהוּ מַה שֶּׁהָיָה מֵעִנְיָנָים. וְאוּלָם בַּאֲשֶׁר
לְזַיְן־אַלְמַוָאצִף, הִנֵּה שָׁקְדָה עַל נְסִיעָתָהּ מֶשֶׁךְ יָמִים עַד
שֶׁעָבְרָה מֶרְחָק רַב. וְאֵרַע שֶׁיָּצְאָה הִיא וְנַעֲרוֹתֶיהָ
וְעָבְרָה עַל פְּנֵי מִנְזָר בַּדֶּרֶךְ, וּבְתוֹכוֹ רֹאשׁ־מִנְזָר
דָאנִס11 שְׁמוֹ. שֶׁהָיוּ אֶצְלוֹ אַרְבָּעִים
נְזִירִים. כְּשֶׁרָאָה אֶת יָפְיָהּ שֶׁל זַיְן־אַלְמַוָאצִף יָרַד
אֵלֶיהָ וְהִזְמִין אוֹתָהּ וְאָמַר לָהּ:"" נוּחוּ אֶצְלֵנוּ עֲשָׂרָה
יָמִים, וְאַחַר תִּסְעוּ“. חָנְתָה אֶצְלוֹ הִיא
וְנַעֲרוֹתֶיהָ בְּאוֹתוֹ מִנְזָר. כְּשְׁהִתְאַרְחָה אֶצְלוֹ וְרָאָה אֶת
יָפְיָהּ וְחִנָּהּ הֵפַר שְׁבוּעַת נְזִירוּתוֹ וְהָלַךְ שׁוֹלָל
אַחֲרֶיהָ. הִתְחִיל שׁוֹלֵחַ אֵלֶיהָ בְּיַד הַנְּזִירִים, אִישׁ אַחֲרֵי
אִישׁ, לְהַטּוֹת לִבָּהּ אֵלָיו. וְהָיָה כָל מִי שֶׁהָיָה שׁוֹלְחוֹ
אֵלֶיהָ, נוֹפֵל בְּאַהֲבָתָהּ וּמְפַתֶּה אוֹתָהּ לְעַצְמוֹ, וְהִיא
מִתְנַצֶּלֶת וּמוֹנַעַת עָצְמָהּ מֵהֶם. לֹא פָסַק דָאנִס מִשְּׁלֹחַ
אֵלֶיהָ אֶחָד אַחֲרֵי אֶחָד, עַד שֶׁשָּׁלַח אֵלֶיהָ אֶת אַרְבָּעִים
הַנְּזִירִים. וְכָל אֶחָד בִּזְמַן שֶׁהָיָה רוֹאֶה אוֹתָהּ הָיָה דָבֵק
בְּאַהֲבָתָהּ, וּמַרְבֶּה לְדַבֵּר אֵלֶיהָ רַכּוֹת וּמְפַתֶּה אוֹתָהּ
לְעַצְמוֹ וְאֵינוֹ מַזְכִּיר לְפָנֶיהָ אֶת שֵׁם דָּאנִס. הָיְתָה
מוֹנַעַת עַצְמָהּ מֵהֶם וְעוֹנָה אוֹתָם הַקָּשָׁה שֶׁבַּתְּשׁוּבוֹת.
כְּשֶׁאָפְסָה סַבְלָנוּתוֹ שֶׁל דָּאנִס וְחָזְקָה תְשׁוּקָתוֹ אָמַר
בְּלִבּוֹ:” הַמּוֹשֵׁל מָשָׁל אוֹמֵר:“לֹא חִכְּכָה גוּפִי אֶלָּא
צִפָּרְנִי וְלֹא רָצָה לְחֶפְצִי אֶלָּא רַגְלִי”. קָם וְעָמַד עַל
רַגְלָיו וְעָשָׂה אֹכֶל מְשֻׁבָּח וְנָשָׂא אוֹתוֹ וְהִנִּיחוֹ לְפָנֶיהָ.
וְהָיָה זֶה בַיּוֹם הַתְּשִׁיעִי מֵעֲשֶׂרֶת הַיָּמִים, שֶׁהִסְכִּים
אִתָּהּ לִשְׁהוֹת אֶצְלוֹ לְשֵׁם מְנוּחָה. כְּשֶׁהִנִּיחוֹ לְפָנֶיהָ
אָמַר לָהּ:"" הוֹאִילִי לֶאֱכֹל בְּשֵׁם אֱלֹהִים, הַטּוֹב שֶׁבִּמְזוֹנוֹת
מִמַּה שֶּׁאִתָּנוּ הוּא“. הוֹשִׁיטָה יָדָהּ וְאָמְרָה:” בְּשֵׁם
אֱלֹהִים הָרַחֲמָן וְהָרַחוּם“. אָכְלוּ הִיא וְנַעֲרוֹתֶיהָ.
כְּשֶׁגָּמְרָה לֶאֱכֹל אָמַר לָהּ: "" גְּבִרְתִּי, רְצוֹנִי לָשֵׂאת
בְּאָזְנַיִךְ בָּתִּים שֶׁל שִׁיר”. אָמְרָה לוֹ:"" אֱמֹר"". נָשָׂא קוֹלוֹ
בְּבָתֵּי־שִׁיר אֵלֶּה:

כָּבַשְׁתְּ לִבִּי בְּמֶבָּט וּלְחִי.
וּלְאַהֲבָתֵךְ שִׁירִי וְשִׂיחִי.
הֲתַעַזְבִינִי אוֹהֵב אָנוּשׁ בְּגַעְגּוּעַי,
מְטַפֵּל בָּאַהֲבָה גַּם בַּחֲלוֹמוֹתַי?
הֲתַעַזְבִינִי מוּטָל לָאָרֶץ אוֹבֵד עֶשְׁתּוֹנוֹת,
אַחֲרֵי עָזְבִי עֲבוֹדַת־מִנְזָר חָשׁ בְּתַּעֲנוּגוֹת?
הוֹי רַכָּה, הֵן הִתַּרְתְּ בָּאַהֲבָה שְׁפִיכוּת דָּמַי,
רַחֲמִי עַל מַצָּבִי וְחוּסִי לְתַחֲנוּנַי.

כְּשֶׁשָּׁמְעָה זַיְן־אַלְמַוָאצִף אֶת שִׁירוֹ עָנְתָה אוֹתוֹ בִשְׁנֵי בָתֵּי־שִׁיר:

הוֹי מְבַקֵּשׁ לִדְבַּק, אַל תַּתְעֶךָ בִי תִקְוָתֶךָ.
הָסֵר מֵעָלֵי, הוֹי גֶבֶר אֶת מִשְׁאַלְתֶּךָ.
אַל תַּחֲמֹד נֶפֶשׁ אֲשֶׁר רָכְשָׁהּ כֹּחַ לֹא תַעֲצֹר.
כִּי הַתַּאֲווֹת כָּרוּךְ בָּהֶן אַךְ מָגוֹר.

כְּשֶׁשָּׁמַע שִׁירָהּ חָזַר אֶל תָּא־הַנְּזִירִים
שֶׁלּוֹ, מְהַרְהֵר בְּלִבּוֹ וְאֵינוֹ תוֹפֵס כֵּיצַד יִנְהַג
בְּעִנְיָנָהּ. בִּלָּה אוֹתוֹ לַיְלָה בָּרַע שֶׁבַּמַּצָּבִים.
וּכְשֶׁהֶאֱפִיל הַלַּיְלָה, קָמָה זַיְן־אַלְמַוָאצִף וְאָמְרָה
לְנַעֲרוֹתֶיהָ:"" נִהְיֶה מוּכָנוֹת לְמַסָּע, שֶׁכֵּן לֹא נוּכַל לַעֲמֹד
בִּפְנֵי אַרְבָּעִים גְּבָרִים, שֶׁכָּל אֶחָד מֵהֶם חוֹמְדֵנִי“. אָמְרוּ
לָהּ הַנְּעָרוֹת:” בְּאַהֲבָה וּבְכָבוֹד"". רָכְבוּ בַּהֲמוֹת־רִכְבָּן
וְיָצְאוּ מִשַּׁעַר הַמִּנְזָר בַּלַּיְלָה.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְשִׁשִּׁים
וּשְׁנַיִם, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁאַחֲרֵי
שֶׁרָכְבָה זַיְן־אַלְמַוָאצִף עִם נַעֲרוֹתֶיהָ מִן הַמִּנְזָר וְלֹא
פָסְקוּ לִנְסֹעַ, פָּגְשׁוּ בְשַׁיָּרָה נוֹסַעַת לְדַרְכָּהּ.
הִתְעָרְבוּ בָהּ וְהִנֵּה הַשַּׁיָּרָה הִיא מִמְּדִינַת עַדַן,
שֶׁהָיְתָה בָהּ זַיְן־אַלְמַוָאצִף. שָׁמְעָה אֶת בְּנֵי־הַשַּׁיָּרָה
מְשׂוֹחֲחִים עַל דְּבַר זַיְן־אַלְמַוָאצִף, וּמְסַפְּרִים שֶׁהַקָּאצִ’ים
וְהָעֵדִים מֵתוּ בְאַהֲבָתָהּ, וּמִנּוּ בְנֵי־הַמְּדִינָה קָאצִ’ים
וְעֵדִים אֲחֵרִים, שֶׁשִּׁחְרְרוּ אֶת בַּעְלָהּ שֶׁל זַיְן־אַלְמַוָאצִף
מִבֵּית־הָאֲסוּרִים. כְּשֶׁשָּׁמְעָה זַיְן־אַלְמַוָאצִף דְּבָרִים
אֵלֶּה, פָּנְתָה אֶל נַעֲרוֹתֶיהָ וְאָמְרָה לְנַעֲרָתָהּ הֻבּוּבּ:""
כְּלוּם אֵין אַתְּ שׁוֹמַעַת דְּבָרִים אֵלֶּה?"" אָמְרָה לָהּ
נַעֲרָתָהּ:"" אִם אֵלֶּה הַנְּזִירִים שֶׁמֵּאֱמוּנָתָם הִיא שֶׁנְּזִירוּת
מִנָּשִׁים עֲבוֹדַת אֱלֹהִים הִיא, הָלְכוּ שׁוֹלָל אַחֲרֵי אַהֲבָתֵךְ,
אֵיךְ יִהְיֶה מַצַּב הַקָּאצִ’ים שֶׁאֱמוּנָתָם הִיא שֶׁאֵין נְזִירוּת
בָּאִסְלָאם? וְאוּלָם בּוֹאִי וְנֵלֵךְ אֶל מוֹלַדְתֵּנוּ כָּל עוֹד
עִניָנֵנוּ נִסְתָּר"". נָסְעוּ וְהִפְלִיגוּ בִנְסִיעָתָן.

זֶהוּ מַה שֶּׁהָיָה מֵעִנְיַן זַיְן־אַלְמַוָאצִף
וְנַעֲרוֹתֶיהָ. וְאוּלָם בַּאֲשֶׁר לַנְּזִירִים, הִנֵּה כְשֶׁהֵאִיר
הַבֹּקֶר בָּאוּ אֶל זַיְן־אַלְמַוָאצִף לָתֵת לָהּ שָׁלוֹם, וְרָאוּ אֶת
הַמָּקוֹם רֵיקָם. תָּקְפָה אוֹתָם מַחֲלָה בְּקִרְבָּם. קָרַע הַנָּזִיר
הָרִאשׁוֹן אֶת בְּגָדָיו נוֹשֵׂא קוֹלוֹ בְבָתֵּי־שִׁיר אֵלֶּה:

הוֹי רֵעַי בּוֹאוּ גְשׁוּ, כִּי אֲנִי
עוֹזֶבְכֶם עוֹד מְעַט וְנוֹסֵעַ לְדַרְכִּי.
כִּי חֳלִי אָנוּשׁ וְצַעַר צוֹרֵב בְּקִרְבִּי.
וּבְאַנְחַת הָאַהֲבָה יִפֹּל חָלָל בָּהּ, לִבִּי,
בִּגְלַל נַעֲרָה לִמְחוֹז אַרְצֵנוּ בָאָה,
אַגַּן־סַהַר בַּמָּרוֹם יִשְׁוֶה לָהּ.
הָלְכָה וַתַּעַזְבֵנִי מִחִנָּהּ חָלָל,
כַּאֲשֶׁר חֵץ־לוֹחֵם פְּגָעוֹ, הוּטָל, נָפַל.

נָשָׂא הַנָּזִיר הַשֵּׁנִי קוֹלוֹ בְבָתֵּי־שִׁיר אֵלֶּה:

הוֹי הַנּוֹסְעִים עִם לִבִּי, עַל עֲלוּבְכֶם
נָא חוּסוּ וַעֲשׂוּ חֶסֶד בְּשׁוּבְכֶם.
הָלְכוּ וְהָלְכָה מְנוּחָתִי אַחֲרֵי נְסִיעָתָם,
וְרָחֲקוּ וּבְמִשְׁמַע אָזְנַי נְעִימוּת שִׂיחָתָם.
הִפְלִיגָה, וְרָחַק אֵלָיו יָחֹגּוּ, הַמָּקוֹם.
מִי יִתֵּן וּפָרַח אשֶׁר־רְאוֹתָם שׁוּב בַּחֲלוֹם.
בְּעֵת נָסְעוּ נָטְלוּ אִתָּם קְרָבַי,
עֲזָבוּנִי כֻלִּי בְתוֹךְ פַּלְגֵי דְמָעַי.

נָשָׂא הַנָּזִיר השלישי קוֹלוֹ בְבָתֵּי־שִׁיר אֵלֶּה:

דְּמוּתְכֶם בְּתוֹךְ לִבִּי עֵינִי וְאָזְנִי,
וְלִבִּי לָכֶם מָעוֹן וְכָל כֻּלִּי אֲנִי.
וְזִכְרְכֶם מָתוֹק מִדְּבַשׁ בְּפִי,
יִזְרֹם כִּזְרֹם הַנֶּפֶשׁ בְּכָל גּוּפִי.
וַתְּשִׁיתוּנִי כִשְׂרוּף־עֵץ אֵין אוֹנִים,
וַתְּטַבְּעוּנִי בִמְקוֹר דִּמְעִי בְכִסּוּפִים.
הַנִּיחוּנִי וְאֶרְאֶכֶם בַּחֲלוֹם, אוּלַי
תָּנִיחוּ לְלֶחְיִי מִכְּאֵב דִּמְעוֹנַתי.

נָשָׂא הַנָּזִיר הָרְבִיעִי קוֹלוֹ בִשְׁנֵי בָתֵּי־שִׁיר אֵלֶּה:

נֶאֶלְמָה לְשׁוֹנִי וּמָעֲטוּ דְבָרַי בָּךְ,
וּמַכְאוֹבִי וְחָלְיִי הֵם רַק מֵאַהֲבָתִי לָךְ.
הוֹי אַגַּן סַהַר מָלֵא, בַּשָּׁמַיִם מְקוֹמֵךְ.
כְּבָר רַבּוּ מְבוּכָתִי וְעֶרְגָּתִי בִּגְלָלֵךְ.

נָשָׂא הַנָּזִיר הַחֲמִשִּׁי קוֹלוֹ בְבָתֵּי־שִׁיר אֵלֶּה:
אָהַבְתִּי סַהַר, יְשָׁרָה הַגִּזְרָה, נֶהְדָּרָה.
הַמֹּתֶן דַּק־יִתְאוֹנְנוּ אָדָם מִצָּרָה12
וְרֻקּוֹ יַיִן יָשָׁן מֻבְחָר וָזַךְ,
וְהָעֲגָבוֹת כְּבֵדוֹת, אֵינוֹ אֶלָּא מַלְאָךְ.
וַיִּשָּׂרֵף מֵאַהֲבָה לִבִּי בְקִרְבִּי,
חֲלַל־אַהֲבָה בְּעוֹד יָשִׂיחוּ בִי.
וְהַדֶּמַע עַל הַלֶּחִי כְּאַלְמֻגִּים אֲדֻמִּים.
יִזַּל עַל הַלֶּחִי כְּזִרְמֵי גְשָׁמִים.

נָשָׂא הַנָּזִיר הַשִּׁשִּׁי קוֹלוֹ בְבָתֵּי־שִׁיר אֵלֶּה:



הוֹי מַשְׁמִידִי בָאַהֲבָה, קַשְׁיוּתוֹ כִי רַבָּה.
אֲשֶׁר כּוֹכַב־מַזָּלוֹ הוֹפִיעַ כַּעֲנַף עֲרָבָה.
לְפָנֶיךָ אֶתְלוֹנֵן עַל כְּאֵבִי וְכִסּוּפִי.
אתָּה בְאֵשׁ שׁוֹשַׁן־לְחָיָיו שׂוֹרְפִי.
מִי מֵאַהֲבָתְךָ כָּמוֹנִי הִשְׁלִיךְ דָּתוֹ,
וַיַּעֲזֹב תְּפִלָּתוֹ וַיְבַטֵּל עֲבוֹדָתוֹ?

נָשָׂא הַנָּזִיר הַשְּׁבִיעִי קוֹלוֹ בְבָתֵּי־שִׁיר אֵלֶּה:

אָסַר אֶת לְבָבִי וְאֶת דִּמְעַת עֵינִי שִׁחְרַר,
אֶת הַכְּאֵב חִדֵּשׁ וְשִׂבְרִי לִגְזָרִים גָּזַר.
מְתוּק הַסְּגֻלּוֹת מַה מַּר קָשְׁיוֹ,
יִיר חִצּוֹ לְלִבִּי עֵת הִפָּגְשׁוֹ.
מְחָרְפִי, הֶרֶף, וַחֲזֹר עַל שֶׁעָבַר בִּתְשׁוּבָה.
לֹא תִמְצָא מַסְכִּים לְךָ בִּדְבַר אַהֲבָה.

וְכָךְ הָיוּ כָל הַפְּרוּשִׁים וְהַנְּזִירִים בּוֹכִים
וְנוֹשְׂאִים דִּבְרֵי שִׁירֵיהֶם, וְאוּלָם רֹאשׁ־הַמִּנְזָר דָּאנִס
הִרְבָּה לִבְכּוֹת וּלְיַלֵּל מִכֻּלָּם, שֶׁלֹּא מָצָא דֶרֶךְ
לְהִתְאַחֵד עִמָּהּ. וְהָיָה מְפַזֵּם בָּתֵּי־שִׁיר אֵלֶּה:

אָפֵס אֹרֶךְ־רוּחִי יוֹם נָסְעָה אֲהוּבָתִי
וַעֲזָבָתְנִי. זוֹ הִיא כָל מִשְׁאַלְתִּי וּשְׁאִיפָתִי.
נַהַג־הָאַפִּרְיוֹן, נְהַג בְּרֹךְ עִם גְּמַלָּהּ. אוּלַי
תַּעֲשֶׂה חֶסֶד עִמָּדִי וְשָׁבָה אֶל חַצְרוֹתַי.
יוֹם נִפְרְדָה נָדְדָה שְׁנַת עַפְעַפֵּי עֵינַי.
הָלְכוּ תַעֲנוּגוֹתַי וְנִתְחַדְּשׁוּ יְגוֹנַי.
אֶל אֱלוֹהַּ אֶתְאוֹנֵן עַל אֲשֶׁר בְּאַהֲבָתָהּ אֶסְבָּלָה.
כְּבָר הִרְזְתָה גוּפִי וְאֶת כֹּחוֹתַי נָטָלָה.


כְּשֶׁנִּתְיָאֲשׁוּ מִמֶּנָּה, הָיוּ בְעֵצָה אַחַת שֶׁיְּצַיְּרוּ צוּרָתָהּ אֶצְלָם,13 וְהִסְכִּימוּ עַל כָּךְ, עַד שֶׁבָּא אֲלֵיהֶם הוֹרֵס כָּל

תַּעֲנוּגוֹת.

זֶהוּ מַה שֶּׁהָיָה מֵעִנְיָנָם שֶׁל אֵלֶּה הַנְּזִירִים
בַּעֲלֵי הַמִּנְזָר. וְאוּלָם בַּאֲשֶׁר לְזַיְן־אַלְמַוָאצִף, הִנֵּה
נָסְעָה וּמְגַמַּת פָּנֶיהָ אֶל אֲהוּבָהּ מַסְרוּר. וְלֹא פָסְקָה
מִנְּסֹעַ עַד שֶׁהִגִּיעָה אֶל מְעוֹנָהּ וּפָתְחָה אֶת הַדְּלָתוֹת
וְנִכְנְסָה לַבַּיִת. אַחַר־כָּךְ שָׁלְחָה אֶל אֲחוֹתָהּ נַסִים,
כְּשֶׁשָּׁמְעָה זֹאת אֲחוֹתָהּ שָׂמְחָה שִׂמְחָה עֲצוּמָה וְהֵבִיא לָהּ
אֶת הַמַּצָּעִים וְאֶת הָאֲרִיגִים הַיְקָרִים. הִצִּיעָה לָהּ אֶת
הַמַּצָּעִים וְהִלְבִּישָׁה אוֹתָהּ וְשִׁלְשְׁלָה אֶת הַוִּילוֹנוֹת עַל
הַדְּלָתוֹת וְהִצִּיתָה עוּד וְנַד וְעִנְבָּר וּמשֶׁק מֻבְחָר עַד
שֶׁנִּתְמַלֵּא הַמָּקוֹם מֵאוֹתוֹ הָרֵיחַ־הַטּוֹב, וְנַעֲשָׂה עַל הַצַּד
הַיָּפֶה בְּיוֹתֵר. אַחַר־כָּךְ לָבְשָׁה זַיְן־אַלְמַוָאצִף אֶת
הַמְפֹאָרִים שֶׁבִּבְגָדֶיהָ וְהִתְקַשְּׁטָה בַקִּשּׁוּטִים הַיָּפִים
בְּיוֹתֵר, וְקָרָה כָל זֶה בְּשָׁעָה שֶׁאֵין מַסְרוּר יוֹדֵעַ בִּדְבַר
בּוֹאָהּ, וְהָיָה שָׁרוּי בִּדְאָגָה קָשָׁה וְאֵבֶל שֶׁאֵין רַב
מִמֶּנּוּ.

הִרְגִּישָׁה שַׁהַרָזָאד בַּשַּׁחַר שֶׁעָלָה וְשָׁתְקָה מִן הַשִּׂיחָה שֶׁנִּתְּנָה לָהּ רְשׁוּת לָהּ. וּכְשֶׁהִגִּיעַ הַלַּיְלָה הַשְּׁמוֹנֶה מֵאוֹת וְשִׁשִּׁים
וּשְׁלשָׁה, אָמְרָה:"" שָׁמַעְתִּי, הַמֶּלֶךְ הַמְאֻשָּׁר, שֶׁבְּשָׁעָה
שֶׁבָּאָה זַיְן־אַלְמַוָאצִף אֶל בֵּיתָהּ, בָּאָה
אֵלֶיהָ אֲחוֹתָהּ עִם מַצָּעִים וַאֲרִיגִים, וְהִצִּיעָה לָהּ אֶת
הַמַּצָּעִים וְהִלְבִּישָׁה אוֹתָהּ אֶת הַבְּגָדִים הַמְפֹאָרִים
בְּיוֹתֵר, וְשֶׁהָיָה כָל זֶה בְּשָׁעָה שֶׁאֵין מַסְרוּר יוֹדֵעַ
בִּדְבַר בּוֹאָהּ, וְהָיָה שָׁרוּי בִּדְאָגָה קָשָׁה וְאֵבֶל שֶׁאֵין רַב
מִמֶּנּוּ. יָשְׁבָה זַיְן־אַלְמַוָאצִף לְשׂוֹחֵחַ עִם נַעֲרוֹתֶיהָ
אֲשֶׁר נִשְׁאֲרוּ אַחֲרֶיהָ וְלֹא נָסְעוּ עִמָּהּ, וְסִפְּרָה לָהֶן כָּל
מַה שֶּׁאֵרַע לָהּ מֵרֵאשִׁית וְעַד אַחֲרִית. אַחַר־כָּךְ פָּנְתָה אֶל
הֻבּוּבּ וְנָתְנָה לָהּ מָעוֹת וְצִוְּתָה עָלֶיהָ שֶׁתֵּלֵךְ וְתָבִיא
לָהּ מַשֶּׁהוּ שֶׁתֹּאכְלֶנּוּ הִיא וְנַעֲרוֹתֶיהָ. הָלְכָה וְהֵבִיאָה
לָהּ מַה שֶּׁבִּקְּשָׁה מִן הַמַּאֲכָל וְהַמַּשְׁקֶה. כְּשֶׁגָּמְרוּ
לֶאֱכֹל וְלִשְׁתּוֹת צִוְּתָה עַל הֻבּוּבּ, שֶׁתֵּלֵךְ אֶל מַסְרוּר
וְתִרְאֶה הֵיכָן הוּא, וְתִתְבּוֹנֵן לְמַה שֶּׁהוּא שָׁרוּי בּוֹ מִן
הַמַּצָּבִים. וּמַסְרוּר לֹא הָיָה מוֹצֵא לוֹ מְקוֹם מָנוֹחַ, וְלֹא
עָצַר לְהַאֲרִיךְ־רוּחוֹ כֹחַ. וּכְשֶׁרַבּוּ הִתְרַגְּשׁוּתוֹ
וְכִסּוּפָיו וְחִשְׁקוֹ וְגַעְגּוּעָיו, הָיָה מִתְנַחֵם בְּשֵׂאתוֹ
קוֹלוֹ בְבָתֵּי־שִׁיר, וְהוֹלֵךְ אֶל הֶחָצֵר וּמְנַשֵּׁק אֶת הַקִּירוֹת.
וְקָרָה הַמִּקְרֶה שֶׁהָלַךְ אֶל הַמָּקוֹם שֶׁבּוֹ נִפְרַד מֵאִתָּהּ,
וְנָשׂא קוֹלוֹ בְשִׁיר זֶה הַנִּפְלָא:

צָפַנְתִּי אֶת אֲשֶׁר יִמְצָאֵנִי וַיִּתְגַּל.
וּשְׁנַת עֵינִי בִּנְדוּדִים הוּמְרָה וַתֵּעָל.
קָרָאתִי עֵת הִרְהוּר אֶת לִבִּי יְכַל:
זְמָן, אַל תָּקוּם עָלַי תָּמִיד, חֲדָל.
הוֹי לְרוּחַ־אַפִּי בֵּין סַכָּנָה וְעָמָל.
אִלּוּ שַׁלִּיט־הָאַהֲבָה, בְּצֶדֶק שְׁפָטַנִי.
לֹא הָיְתָה שֵׁנָה גוֹלָה מֵעֵינִי.
אֲדוֹנַי, אוֹהֵב נִכְסָף חוֹלֶה־אָנוּשׁ חָנֵּנוּ.
וּלְמַצָּבוֹ שֶׁל נָשִׂיא־בְעַמּוֹ נָא קוֹנֵנוּ.
בָּזוּי בְּמִשְׁפַּט אַהֲבָה, וַעֲשִׁיר־עָם הֶעָנִי הִנֵּנּוּ.
הֵצִיקוּ לִי מְחָרְפִים לֹא שָׁמַעְתִּי לְדִבְרֵיהֶם,
וָאַאֲטִים כָּל אֹזֶן, הִצְפַּנְתִּיו מִפְּנֵיהֶם.
וָאֶשְׁמֹר בְּרִיתִי עִם אֵלֶּה אֲשֶׁר אֲהַבְתִּים.
אָמְרוּ:"" אָהַבְתָּ רָחוֹק מִמְּךָ"". הֲשִׁיבוֹתִים:
“חִדְלוּ, בִּנְפֹל הַגּוֹרָל יִתְעַוְּרוּ הַמֶּבָטִים”.

חָזַר לְבֵיתוֹ וְיָשַׁב וּבָכָה. תָּקְפָה עָלָיו
שֵׁנָה וְרָאָה בַחֲלוֹמוֹ כְּאִלּוּ זַיְן־אַלְמַוָאצִף
בָּאָה לַבַּיִת. הִתְעוֹרֵר מִשְּׁנָתוֹ בּוֹכֶה. הָלַךְ וּמְגַמַּת
פָּנָיו לְבֵית זַיְן־אַלְמַוָאצִף, וְנָשָׂא קוֹלוֹ בְּבָתֵּי־שִׁיר
אֵלֶּה:

כְּלוּם אֶשְׁכַּח זוֹ בְאַהֲבָה אוֹתִי כָבָשָׁה,
וְלִבָּתִי עַל אֵשׁ חַם מִגַּחֶלֶת אֵלֶיהָ חָשָׁה?
אָהַבְתִּי זוֹ רָחֲקָה, אֶתְאוֹנֵן אֶל אֱלֹהַי,
וְעַל חֲלֹף לֵילוֹתַי וּמְאֹרְעוֹת עִתּוֹתַי.
מָתַי נִפָּגֵשׁ, תַּכְלִית לִבִּי וּשְׁאִיפוֹתַי,
וַאֲאֻשַּׁר, פְּנֵי־יָרֵחַ, בְּקִבּוּץ קִבּוּצַי?



וְהָיָה אוֹמֵר הַסּוֹף מִמַּה שֶּׁנָּשָׂא מִן הַשִּׁיר
כְּשֶׁהוּא מְהַלֵּךְ בְּסִמְטָתָהּ שֶׁל זַיְן־אַלְמַוָאצִף, וְהֵרִיחַ
אֶת רֵיחוֹת הַבְּשָׂמִים הַנְּעִימִים.


נִתְרַגֵּשׁ בְּקִרְבּוֹ, בִּקַּע אֶת חָזֵהוּ לִבּוֹ,
וְנִתְלַקְּחוּ כִסּוּפָיו וְנִתְרַבּוּ גַּעְגּוּעָיו, וְהִנֵּה הֻבּוּבּ
לִקְרָאתוֹ הוֹלֶכֶת לְסַדֵּר אֵיזֶה עִנְיָן, וְרָאָה אוֹתָהּ כְּשֶׁהִיא
בָאָה מֵרֹאשׁ הַסִּמְטָה. כְּשֶׁרָאָה אוֹתָהּ שָׂמַח שִׂמְחָה עֲצוּמָה.
וּכְשֶׁרָאֲתָה אוֹתוֹ הֻבּוּבּ נִגְּשָׁה אֵלָיו וְנָתְנָה לוֹ שָׁלוֹם
וּבִשְׂרָה אוֹתוֹ בְבוֹא גְבִרְתָּהּ זַיְן־אַלְמַוָאצִף וְאָמְרָה לוֹ:""
הֲרֵי הִיא שָׁלְחָה אוֹתִי לְבַקֶּשְׁךָ לָבוֹא אֵלֶיהָ"". שָׂמַח בְּכָךְ
שִׂמְחָה עֲצוּמָה שֶׁאֵין לְמַעְלָה הֵימֶנָּה. נְטָלַתְהוּ וְחָזְרָה
עִמּוֹ אֵלֶיהָ. כְּשֶׁרָאֲתָה אוֹתוֹ זַיְן־אַלְמַוָאצִף, יָרְדָה אֵלָיו
מֵעַל סַפָּתָהּ וְנָשְׁקָה אוֹתוֹ וְנָשַׁק אוֹתָהּ וְחִבְּקָה אוֹתוֹ
וְחִבֵּק אוֹתָהּ, וְלֹא פָסְקוּ לְנַשֵּׁק זֶה אֶת זוֹ וּלְהִתְחַבֵּק עַד
שֶׁנִּתְעַלְּפוּ זְמַן אָרֹךְ מֵעָצְמַת הָאַהֲבָה וְהַפֵּרוּד.
כְּשֶׁהִתְעוֹרְרוּ מֵהִתְעַלְּפוּתָם צִוְּתָה אֶת נַעֲרָתָהּ הֻבּוּבּ
לְהָבִיא כַד־חֶרֶס מְצֻנָּן מָלֵא מַשְׁקֵה סֻכָּר וְכַד חֶרֶס מָלֵא
מַשְׁקֵה לִימוֹן, וְהֵבִיאָה לָהּ הַנַּעֲרָה כָּל מַה שֶּׁבִּקְּשָׁה.
אָכְלוּ וְשָׁתוּ וְלֹא פָסְקוּ מִכָּךְ עַד שֶׁבָּא הַלַּיְלָה, וְהָיוּ
מְסַפְּרִים בְּמַה שֶּׁאֵרַע לָהֶם מֵרֵאשִׁיתוֹ וְעַד אַחֲרִיתוֹ.
אַחַר־כָּךְ הוֹדִיעָה לוֹ שֶׁהִתְאַסְלְמָה. שָׂמַח וְהִתְאַסְלֵם גַּם
הוּא, וְכָזֹאת גַּם נַעֲרוֹתֶיהָ וְחָזְרוּ בִּתְשׁוּבָה אֶל אֱלֹהִים
יִתְעַלֶּה. וּכְשֶׁהֵאִיר הַבֹּקֶר צִוְּתָה לְהָבִיא אֶת הַקָּאצִ’י
וְאֶת הָעֵדִים, וְהוֹדִיעָה לָהֶם שֶׁפְּנוּיָה הִיא, וּכְבָר מִלְּאָה
אֶת מִסְפַּר הַיְרָחִים שֶׁעַל אִשָּׁה לְמַלֵּא עַד הִנָּשְׂאָהּ
בַּשְּׁנִיָּה,14 וְשֶׁרְצוֹנָה לְהִנָּשֵׂא
לְמַסְרוּר. כָּתְבוּ שְׁטַר־נִשּׂוּאֶיהָ לוֹ, וְחָיוּ בַנְּעִימִים
שֶׁבַּחַיִּים.

זֶהוּ מַה שֶּׁהָיָה מֵעִנְיָנָם שֶׁל זַיְן־אַלְמַוָאצִף
וּמַסְרוּר. וְאוּלָם בַּאֲשֶׁר לְבַעְלָהּ הַיְּהוּדִי, הִנֵּה
כְשֶׁהוֹצִיאוּ אוֹתוֹ בְנֵי־הָעִיר לַחָפְשִׁי מִבֵּית־הָאֲסוּרִים, נָסַע
מִתּוֹכָהּ שָׂם פָּנָיו אֶל אַרְצוֹ. וְלֹא פָסַק מִנְּסֹעַ עַד שֶׁהָיָה
בֵינוֹ וּבֵין הָעִיר שֶׁזַיְן־אַלְמַוָאצִף בְּתוֹכָהּ מֶרְחַק שְׁלשָׁה
יָמִים. הוֹדִיעוּ אֶת הַדָּבָר לְזַיְן־אַלְמַוָאצִף. קָרְאָה
לְנַעֲרָתָהּ הֻבּוּבּ וְאָמְרָה לָהּ: “לְכִי אֶל בֵּית־הַקְּבָרוֹת שֶׁל
הַיְּהוּדִים וְחִפְרִי קֶבֶר וְשִׂימִי עָלָיו צְמָחִים רֵיחָנִיִּים,
וְהַרְבִּיצִי מִסָּבִיב לוֹ מַיִם, וּכְשֶׁיָּבוֹא הַיְּהוּדִי
וְיִשְׁאָלֵךְ עָלַי, אִמְרִי לוֹ:” גְּבִרְתִּי כְּבָר מֵתָה מִצַּעֲרָה
עָלֶיךָ, וְעָבְרוּ עַל מוֹתָהּ עֶשְׂרִים יוֹם“. וְאִם הוּא אוֹמֵר לָךְ:”
הַרְאִינִי אֶת קִבְרָה"" קְחִיהוּ אֶל הַקֶּבֶר, וְתַחְבְּלִי תַחְבּוּלָה
לְקָבְרוֹ בְתוֹכוֹ חַיִּים“. אָמְרָה לָהּ: "" שָׁמַעְתִּי וּכְמִצְוָתֵךְ
אֶעֱשֶׂה”. הֵסִירוּ אֶת הַמַּצָּעִים וְהִכְנִיסוּ אוֹתָם לְחֶדֶר
שֶׁשּׁוֹמְרִים בּוֹ חֲפָצִים, וְהָלְכָה הִיא אֶל בֵּית מַסְרוּר,
וְיָשְׁבוּ שָׁם אוֹכְלִים וְשׁוֹתִים, וְלֹא פָסְקוּ מִכָּךְ עַד
שֶׁעָבְרוּ שְׁלשֶׁת הַיָּמִים.

זֶהוּ מַה שֶּׁהָיָה מֵעִנְיַן שְׁנֵי אֵלֶּה. וְאוּלָם
בַּאֲשֶׁר לְבַעְלָהּ, הִנֵּה כְּשֶׁבָּא מִן הַדֶּרֶךְ דָּפַק בַּדֶּלֶת.
אָמְרָה לוֹ הֻבּוּבּ: "" מִי בַדֶּלֶת?"" אָמַר לָהּ:"" אֲדוֹנֵךְ“. פָּתְחָה
לוֹ אֶת הַדֶּלֶת וְרָאָה אֶת דִּמְעוֹתֶיהָ נִגָּרִים עַל לֶחְיָהּ. אָמַר
לָהּ: "" מַה הֵבִיא אוֹתָךְ לִידֵי בֶכִי? וְהֵיכָן גְּבִרְתֵּךְ?” אָמְרָה
לוֹ:"" גְּבִרְתִּי מֵתָה מִצַּעֲרָה עָלֶיךָ"". כְּשֶׁשָּׁמַע מִפִּיהָ
דְבָרִים אֵלֶּה, נָבוֹךְ בְּעִנְיָנוֹ וּבָכָה בְכִי רַב. אַחַר־כָּךְ
אָמַר לָהּ: “הֻבּוּבּ, הֵיכָן קִבְרָהּ?” לָקְחָה אוֹתוֹ וְהוֹלִיכָה
אוֹתוֹ אֶל בֵּית־ הַקְּבָרוֹת, וְהֶרְאֲתָה לוֹ אֶת הַקֶּבֶר שֶׁחָפְרָה.
בְּאוֹתָהּ שָׁעָה בָכָה בְכִי רַב, וְנָשָׂא קוֹלוֹ בִשְׁנֵי בָתֵּי־שִׁיר
אֵלֶּה:

שְׁתַּיִם הֵן אֲשֶׁר לוּ דָמִים עֵינַי בָכוּ
עֲלֵיהֶן, לְמַעַן תַּנּוֹת כִּי הָלָכוּ,
לֹא יְמַלְּאוּ עֲשִׂירִית הַחוֹבָה לָהֶן חָבוּ:
תִפְאֶרֶת עֲלוּמִים וּפְרִידַת אֲהוּבָה אָהָבוּ.
בָכָה בְכִי מַר וְנָשָׂא קוֹלוֹ בְּבָתֵּי־שִׁיר אֵלֶּה:
אוֹי וַאֲבוֹי וְצַר מְאֹד, כֹּחַ סִבְלִי בָגַד בִּי,
מִשִּׁבְרוֹן לֵב מַתִּי עַל פֵּרוּד חֲבִיבִי.
אוֹי לַאֲשֶׁר הִדְהִימַנִי בְרִחוּק אֲהוּבִי,
וְנִכְרַת לִבִּי בַּאֲשֶׁר עָשְׂתָה יָדִי.
לוּ בִזְמַנִי צָפַנְתִּי אֶת סוֹדִי,
וְלֹא גִלִּיתִי גַעְגּוּעִים סָעֲרוּ בִכְבֵדִי,
בְּחַיֵּי שְׂבַע־רָצוֹן וָנֹעַם הָיִיתִי שָׁרוּי,
וָאֶהִי אַחֲרֶיהָ אַךְ בְּשִׁפְלוּת וּבָזוּי.
הוֹי הֻבּוּבּ הִסְעַרְתְּ יָגוֹן בְּלִבָּתִי,
בְּמוֹת זוֹ הָיְתָה בְכָל הָאָדָם מִשְׁעַנְתִּי.
זַיְן־אַלְמַוָאצִף, מִי יִתֵּן וְלֹא נִפְרַדְתְּ מֵאִתִּי.
וְלֹא בָא זֶה הַמַּפְרִיד גוּפִי מִנִּשְׁמָתִי.
נִחַמְתִּי עַל אֲשֶׁר בְּרִית הֵפַרְתִּי,
וְהוֹכַחְתִּי נַפְשִׁי עַל חוֹבָה לֹא שָׁמַרְתִּי.



כְּשֶׁגָּמָר אֶת שִׁירוֹ בָכָה וְנֶאֱנַח וְהִתְאוֹנֵן,
וְנָפַל לָאָרֶץ מִתְעַלֵּף. כְּשֶׁהִתְעַלֵּף נִזְדרָּזְהָ הֻבּוּבּ
לְסָחֲבוֹ וּלְהַנִּיחוֹ בְּתוֹךְ הַקֶּבֶר כְּשֶׁהוּא חַי אֲבָל נִדְהָם.
אַחַר־כָּךְ סָתְמָה עָלָיו וְחָזְרָה אֶל גְּבִרְתָּהּ וְהוֹדִיעָה לָהּ
אֶת הַדָּבָר, וְשָׂמְחָה בְכָךְ שִׂמְחָה גְדוֹלָה וְנָשְׂאָה קוֹלָהּ
בִּשְׁנֵי בָתֵּי־שִׁיר אֵלֶּה:

נִשְׁבַּע הַגּוֹרָל אֲשֶׁר לֹא יֶחְדַּל עָכְרֵנִי עָכוֹר.
אָכֵן חִלַּלְתָּ שְׁבוּעָתְךָ, הַזְּמַן, וַתִּכְפֹּר.
מֵת מְגַדְּפִי וַאֲשֶׁר אֲהַבְתִּיו אֵלַי יִתְחַבֵּר.
שַׁנֵּס־מָתְנֶיךָ וְאֶל הַקּוֹרֵא לִשְׂמָחוֹת מַהֵר.



הָיוּ שְׁנֵיהֶם שְׁרוּיִים בְּמַאֲכָל וּמִשְׁתֶּה
וּמִשְׂחָק וְשַׁעֲשׁוּעַ עַד אֲשֶׁר בָּא אֲלֵיהֶם הוֹרֵס הַתַּעֲנוּגוֹת
וּמַפְרִיד הַחֲבִילוֹת וּמֵמִית בָּנִים וּבָנוֹת.






סממנים שבהם מעורב מושק עם ענבר  ↩


היינו לחם דגן יפה שהודש במורג.  ↩


הכוונה לחמשה חומשי תורה ושאר כתבי הקודש.  ↩


הוא משוה את המשקים את היין, נערים או נערות לשמש  וירח.  ↩


גורלו של אדם רשום מאלהים על מצחו.  ↩


נסים שם נרדף הוא לזֶפִיר  ↩


ספר שמות טו, יג וכו'.  ↩


הנביא מחמד.  ↩


הכוונה לקראן.  ↩


מעידה שאין אלוה אלא אללה ומחמד שליחו.  ↩


בערבית דנס, פרושו מזוהם, מוכתם.  ↩


נפלו באהבתה וצר להם  ↩


לעג לתמונות הקדושות שבמנזרים.  ↩


השוה לעיל ליל 812.  ↩



"
